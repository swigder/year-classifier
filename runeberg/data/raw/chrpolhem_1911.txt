



<img></img>


<img><b>Christopher Polhem.</b><br><small>Oljemålning af <sp>Scheffel</sp>. Vetenskapsakademien.</small></img>

<h2><small>——————————————</small></h2>
<h2><small>* <sp>HOLGER ROSMAN</sp>: *</small></h2>
<h2><small>CHRISTOPHER POLHEM</small></h2>
<h2><small>——————————————</small></h2>

<img>SVENSKAR
CHRISTOPHER POLHEM
AF
HOLGER ROSMAN
Stockholm. Albert Bonniers förlag</img>


<table o>
<td c>——————————————<br><i>Copyright. Albert Bonnier 1911.</i><br>——————————————
<td c>
<td c>STOCKHOLM<br><small>ALB. BONNIERS BOKTRYCKERI 1911.</small>
</table>
<chapter name="Förord">
<h2>====================</h2>

Föreliggande skrift har utarbetats till
250-årsdagen af Polhems födelse, då en minnesstod öfver
honom skall resas på hans fosterö. Den afser
endast att lämna en öfversikt öfver de viktigaste
data i Polhems lif, icke att upptaga hans verk
till bedömande. För ett vetenskapligt studium öfver
hans betydelse fordras inom olika områden
specialkunskaper, som jag icke besitter. Sålänge ännu en
fackmässig biografi saknas, kan måhända ett
återupprepande af hans namn vara ägnadt att sporra
forskarintresset.

I arbetet användes öfverallt det tillnamn, under
hvilket han gått till eftervärlden, ehuru han före
adlandet 1716 hette Polhammar.

Stockholm i september 1911.

<tab><tab><tab><tab><tab><tab><i>H. R.</i>

<h2>====================</h2>
</chapter>

<chapter name="Härstamning. Ungdomsöden.">
<h2>============================</h2>

<h2><small>HÄRSTAMNING. UNGDOMSÖDEN.</small></h2>

<img l></img><br>
Christopher Polhem tillhörde en
från utlandet inflyttad släkt —
liksom de flesta af de personer,
som gjorde nya insatser i vårt
ekonomiska lif under sjuttonde
seklet.

Enligt den tradition, som han
själf nedskrifvit, skall hans
farfar ha hetat Polheim och ifrån
Ungern ha flyttat till Pommern på grund af
religionsförföljelse. Han skall därvid ha bortlagt
familjenamnet och kallat sig Polhammar. Fastän
släktsambandet svårligen numera kan klarläggas, finnes
ingen anledning betvifla, att Polhems släkt är
densamma som den i Österrikes historia kända
adelssläkten Polheim, af hvilken en gren fick riksgreflig
värdighet på 1700-talet. Om denna släkt vet man
också berätta, att vissa medlemmar anslöto sig till
lutherska läran och flyttade norrut.

Den förste säkert kände af den svenska
släktgrenen är Christophers fader, Wolf Christoph
Polhammer — såsom han själf skref sitt namn. Han
kom från Pommern till Gotland, där han idkade
affärsrörelse.

Det lilla man känner om Christopher Polhems
fader ger vid handen, att han var en företagsam
och mångfrestande affärsman, säkerligen en af de
mest bemärkta på Gotland vid denna tid. Vare
sig han nu, såsom vissa sägner uppgifvit, kom till
Gotland genom ett skeppsbrott eller han sökte sig
dit för att göra lycka, säkert är, att han använde
sig af de ekonomiska möjligheter som funnos.
Samtidigt med att han var köpman och
skeppsredare i Visby, slog han sig också på storindustrien
i likhet med tidens ledande affärsmän.

Den nydaningsrörelse inom det industriella
lifvet, som denna tid kan iakttagas i det öfriga
Sverige, då vattenkraften började tillgodogöras och
nya former användas för kapitalbildning och
arbetsorganisation, lämnade ej heller Gotland oberördt.
Försök gjordes till industrianläggningar, t. o. m.
ett järnbruk anlades vid ett af öns små vattenfall,
kalkbergen utnyttjades, ett tjärukompani bildades,
på östra kusten planlades en ny stad såsom
lämplig exporthamn och det talades om återupplifvande
af Gotlands forna handelsinflytande. Företagsamma
män sökte sig dit — flera bemärkta gotlandssläkter,
såsom Cramér, Lyth, Butendorf, Burmeister och
Kahl, härstamma från utländska köpmän, som just
den tiden inflyttade — och de bekanta affärsmännen
bröderna Momma i Stockholm, som fingo ön på
arrende af drottning Christina, hade också planer
på att exploatera öns tillgångar.

Det industriföretag, vid hvilket Polhammer
fästat sitt namn, var ett »garfveri, lädertågs- och
karduansmakeri», som 1653 anlagts af Henrik Falk
vid Kopparsvik nära Visby — en plats, som äfven
i senare tider lockat till industriella företag.
Polhammer öfvertog fabriken 1655 och tänkte nu på
ett rationellt sätt tillgodogöra sig råmaterialet från
<img><b>Nystugu i Tingstäde, Polhems barndomshem.</b><br><small>Efter fotografi.</small></img>

den gotländska fårafveln. Men då vattenkraften
vid Kopparsvik var alltför ojämn för rörelsens
drifvande i den skala han tänkt sig, erhöll han
1659 tillstånd att flytta anläggningen till Nystugu
i Tingstäde, hvaremot han vid Kopparsvik tänkte
anlägga en trädgård. Han bodde sedermera
åtminstone tidvis vid Nystugu och arrenderade för
vattenkraften den närbelägna Tingstäde kvarn.
Emellertid blef fabriken ingen lysande affär och
rörelsen låg nästan nere, då Polhammer afled år
1669.<footnote><small>Polhammers sonson Anders uppger, att han dog 1667,
men detta är oriktigt, då han lefde ännu på sommaren 1669.
Antagligen har han dött en tid därefter. Polhem uppger, att
han vid faderns död var 8 år.</small></footnote>

Polhammer gifte sig »som gammal ungkarl»
med Christina Ericsdotter Skening, som enligt
sonens uppgift var född i Vadstena. Antagligen
blefvo de bekanta på Gotland, där Christina hade
en syster gift vid Mellings i Eista. Efter
Polhammers död gifte sig änkan med en Jöran Silker,
som senare blef tingsdomare på södra Gotland.
De bodde i flera år vid Mellings, där Christina
dog år 1715. I sitt korta äktenskap med
Polhammer hade hon icke mindre än sex barn, af
hvilka tre söner öfverlefde henne.

Dessa korta data är ungefär allt hvad man
känner om Christopher Polhems föräldrar och
hans härstamning. I hvad mån man af det sagda
kan draga slutsatser om släktdrag eller ärfda
anlag lämnas därhän. Att en seg energi, en
experimenterande lust och ett ekonomiskt intresse funnos
redan hos Polhems fader, synes otvifvelaktigt,
liksom det också är visst, att mekaniska anlag kunnat
iakttagas hos flera medlemmar af släkten
Polhammar i senare generationer. Karaktäristiskt är ett
yttrande, som tillskrifves en mekaniskt mångfrestande 
Polhammars-ättling på Gotland under 1800-talet: 
»Det kunde gått flera stora karlar utom
Polhem från Mellings gård, om de blott lärt sig skrifva.»

Christopher Polhem, som var den äldste af
Wolf Christophers söner, föddes år 1661, troligen
den 18 december.<footnote>Om Polhems födelsedag finnas olika uppgifter i de
samtida källorna, medan däremot årtalet öfverallt är
detsamma. I någon kyrkobok nämnes han ej. I en af
Polhems själfbiografier, som dock endast finnes i afskrift (Vet.
akad.), förekommer den <i>18 december</i>. Posttidningen uppger
några dagar efter hans död, att han var född den <i>18 november</i>,
och antagligen är det därifrån samma uppgift gått till
Klingenstiernas minnestal (1753), en till Riddarhuset insänd
genealogi (1764) och därefter till alla tryckta biografier. Vid
Stjernsund har fortlefvat en uppgift, att han föddes den <i>20
december</i>. Brorsonen Anders Polhammar uppger detta i två
olika bref (1743 och 1757), och på baksidan af hans porträtt
vid Stjernsund finnes samma datum. Att födelsedagen varit
i december torde få anses säkert. Därför talar äfven
kyrkobokens uppgift om hans ålder vid dödstillfället, jämte den
omständigheten, att en hans syster döptes i februari 1661.
Den 18 december har af mig ansetts mest sannolikt, dels
därför att uppgiften återfinnes i en själfbiografi, dels därför att
man svårligen utan ett dylikt antagande kan förklara
legenden om den 18 november. Detta kan nämligen lätt vara
felskrifning för den 18 december. I så fall skulle den 20
december bero på felaktig erinring, såvida man ej får antaga,
att Polhem själf varit osäker, huruvida födelsedagen var den
18 eller 20 december.</footnote> Man vet ej med säkerhet, om
han föddes i Visby eller på Gotlands landsbygd.
Osannolikt är icke, att hans födelseort var Nystugu
gård i Tingstäde.<footnote>Polhem uppger i sina själfbiografier, att han var född
i Visby, och därifrån har sedermera uppgiften gått till alla
lefnadsbeskrifningar. Emellertid saknas han i Visby
kyrkobok, som ej är det minsta defekt för 1661. Då detta år är
det första kyrkoboken fördes, kan det dock tänkas, att
anmälningar underlåtits. Å andra sidan är Polhems egen uppgift
ej i detta fall tillräckligt bevisande, då han ju kan ha dragit
sina slutsatser blott af den omständigheten, att fadern var
köpman i Visby. Man har gissat (P. A. Säves anteckn. i
Uppsala univ. bibl.), att han var född vid Mellings i Eista, men
synes mig det där åberopade materialet alltför osäkert för en
bevisföring. Vill man söka födelseorten utom Visby, ligger
det närmast till hands att gissa på Tingstäde, dit fadern
började flytta sitt garfveri 1659 och där han åtminstone
tidvis bodde. Från februari 1661 till november 1665 saknas
uppgifter om Polhammers barn i Visby kyrkoböcker, oaktadt
under denna tid fyra barn föddes. Hvarken Eista eller
Tingstäde kyrkoböcker gå så långt tillbaka som 1661. —
Hufvudbyggnaden vid Nystugu, hvars nuvarande inredning synes
härstamma från 1600-talet, har säkerligen ej förändrats mycket
sedan Polhammers tid. Staten har nyligen inköpt gården för
befästningarna vid Tingstäde. Då Polhem i hvarje fall har
bott vid gården, vore önskvärdt, om den kunde räddas både
såsom Polhems-minne och typisk 1600-tals-byggnad!</footnote>

I alla händelser kan det anses säkert, att
Polhem tillbragt en del af sin barndomstid på denna
lilla landtgård, där måhända vattenfallet vid den
vackra strömmen först ledde hans tankar in på
fördämnings- och slussproblemen och den
närbelägna kyrkan med sitt resliga torn lämnade stoff
för byggnadsfunderingar. Modern tyckes ha 
behållit gården äfven efter mannens död, fast hon
måhända bodde i Visby. Enligt egen uppgift har
nämligen Polhem gått i Visby skola.

Emellertid blef vistelsen på fosterön endast af
kort varaktighet. Redan vid 10 års ålder, då
modern gifte om sig och hans »girige styffader» ej
ville hålla honom i skolan, kom han bort från
hemmet. Hans farbroder, Hans Adam Polhammar,
som var tjänsteman vid postverket i Stockholm,
tog honom till sig och lät honom tillsamman med
sina egna barn gå i tyska räkneskolan. Men äfven
där blef lärotiden kort. Då farbrodern dog år
1673, och hans änka »frågade intet efter sina
styfbarn, fast mindre om sin mans brorsbarn», måste
han vid 12 års ålder söka sig ut att själf förtjäna
sitt bröd.

Därmed inträder det första betydelsefulla
skedet i Polhems lif. Det är den tid, då den unge
mannen börjar förnimma sina anlag och med
okuflig energi, under ständig kamp emot svårigheterna
låter dem framväxa och få användning. Öfver
denna period af Polhems lif hvilar onekligen ett
romantiskt skimmer, som bidragit att i
folkmedvetandet fixera hans bild. Polhem själf har nog
också haft känning af detta, ty i alla sina
själfbiografier ger han det största utrymmet åt
detaljerna från ungdomsåren, hvilka tydligen för honom
inneburo det dyrbaraste minne. Om han också
med sitt sinne för realiteter icke infogade annat
än hvad han själf trodde vara sant, så var han
nog också den förste att inse, hvilken betydelse
sagoskimret har vid värdesättningen af en
människogärning.

Berättelserna om Polhems ungdomsöden härröra 
uteslutande från honom själf. Märkligt nog
har ingen af hans biografer ansett sig böra
ytterligare utsmycka detaljerna eller från andra källor
hämta stoff för komplettering eller kritik. Äfven
om en kritik skulle vara möjlig eller gifvande,
annat än beträffande namn- och tidsuppgifter, så
kan den ändå icke förtaga det hufvudintryck
berättelserna ge, liksom ej heller någon omskrifning
öfverträffar Polhems egen skildring med dess
naturligt fyndiga språk. Berättelsen är tillräckligt
karaktäristisk för att här böra i sina hufvuddrag anföras,
hvarvid endast några oväsentliga af Polhems egna
data efter källgranskning modifierats.

Då den faderlöse gossen vid farbroderns död
stod utan skydd, hade han intet annat att göra
än söka plats i andras tjänst. Först kom han
som dräng till fru Margareta Wallenstedt, änka
efter den ryktbare diplomaten Mathias Björnklou.
Då hon »märkte hans skicklighet i ärenden samt
skrifva och räkna», sände hon honom efter ett år
till sin gård Kungshamn nära Uppsala, »att vara
skrifvare åt fogden, som ej själf var öfvad däruti».
Från Kungshamn flyttades han efter ytterligare ett
år till fru Björnklous egendom Vansta i Ösmo
socken i Södertörn, där han såsom uppbördsman
eller inspektor skulle »hafva gårdens afrad om
händer samt böndernas räntor att göra räkning före».

På Vansta, där Polhem stannade i nära 10 år,
genomlefde han sin egentliga brytningstid. Det var
där han först började organisera ett praktiskt
arbete samtidigt med att han lade grunden till sin
teoretiska utbildning. »Under samma tid stack sig
fram den lust han alltid ifrån sin barndom haft
att lägga händer vid allehanda arbeten af trä, järn
och mässing». Då han från tjänsten hade lediga
stunder, tog han sig för »att snickra, svarfva, smida,
hyfla och göra ur och stekvändare med mera.» I
den verkstad, han inrättade åt sig själf, gjorde han
arbeten äfven åt andra, och från flera håll riktades
uppmärksamheten på honom. Isynnerhet väckte
det förundran hos folket »af det sämre slaget, öfver
hvilkas förstånd det alldeles gick,» att se honom
göra allt hvad han tog sig före. Men äfven
husprästen, som såg hans finurliga verktyg och
inrättningar, »tyckte mycket därom, dock mest för sin
egen nyttas skull.» Kaplanen i grannsocknen
Sorunda,<footnote><small>Under åren 1680—1693 var Petrus Tornander
komminister i Sorunda.</small></footnote> som kom till honom för att »beställa
något småsmide af knifvar», uttryckte i ännu mera
talande ordalag sin förundran däröfver »att den
som aldrig gått i lära skulle kunna åvägabringa så
mycket med sina egna händer». Ja, han begynte
för den unge mannen hålla »en apart predikan, att
han ej på rätt manér använde det pund, för hvilket
han hade att svara inför Gud, som ämnat honom till
något annat än att ligga stilla på en herregård och
förlora sin tid utan den frukt som Gud har ämnat
honom.» Prästen rådde honom att resa in till
Strengnäs gymnasium och tröstade honom med att
många fattiga djäknar och drängar »tagit sig fort
till studier och igenom dem blifvit vackre och
ansenlige män.» Den unge Christopher smickrades
af förslaget och beslöt att resa till Strengnäs. Men
då han bad sin härskarinna om afsked, ville hon
icke släppa honom, isynnerhet som det ej var så
lätt att handlöst lämna bodarna »som lågo fulla
med spannmål och annat som borde göras räkning
före». Resan blef således icke af, och
Strengnäsplanerna måste förfalla.

Emellertid var kunskapsbegäret väckt; ju mera
han arbetade på sin verkstad, dess tydligare märkte
han sina brister, och det gällde nu för honom att
använda alla tänkbara medel för att skaffa sig
bättre underbyggnad. Vid ett tillfälle kom en
landtmätare till gården, och naturligtvis måste denne
anses som en särskildt lämplig läromästare. Polhem
följde honom hack i häl och lärde snart nog den
praktiska landtmätarkonsten, men då det gällde att
vidare utbilda sig, måste han gripa till studier, och
då stodo de bristande språkkunskaperna i vägen.
Några kartor, som hängde på Vansta, hade latinska
rubriker, och bakom dessa trodde han sig skymta
grunderna till kartritningskonsten, som han ville
lära, då han fått smak för landtmäteriet. Men då
måste han ju kunna latin! Med sina bekymmer
vände han sig nu återigen till husprästen, som
ibland kom på besök med herrskapet, men »då
denne lättast ville slippa undan», gaf han honom
blott ett latinskt lexikon för själfstudium.

Bättre blef han förstådd af husprästen på
granngården Follnäs, herr Lars Welt, som också hört
talas om hans många konster och därför begaf sig
till honom för att tinga ett ur. Polhem lofvade
honom ett ur, som »skulle slå både hela, halfva
och fjärdedels timmar samt visa ny och nedan, dag
och datum» om han ville lära honom latin. Prästen
lofvade detta, och nu började ändtligen de studier,
som han under åratal trängtat efter. Ju mera
studierna intresserade honom, dess mindre hågad
blef han att fortfara med sin tjänst på Vansta,
isynnerhet som det var ett stycke att vandra till
informatorn. Efter trägen anhållan erhöll han
ändtligen på hösten 1684 afsked från Vansta — han
erkänner själf att sin tjänst »skötte han numera
intet om, för sin andra dessein skull, som låg i
hågen» — hvarefter han öfverflyttade till Follnäs,
där han på rekommendation af Lars Welt erhöll
plats hos Helena Fleming, änka efter
generalguvernören friherre Nils Bååt.

Under de två år Polhem tillbragte på Follnäs
rörde sig hans hufvudsakliga intresse kring
studierna. Latinläsningen för Lars Welt fortsatte till
dess denne redan efter en tid blef förflyttad till
Ösmo, där fadern var kyrkoherde. Dessförinnan
hade han fått färdigt det märkvärdiga uret, som
sedan länge hängde i Ösmo prästgård. Den nye
husprästen, Lars Halenius, tog sig också an den
vetgirige mannen, men äfven han lämnade snart
Follnäs, då han flyttade till Norrland.<footnote><small>Antagligen densamme som Laurentius Jonæ Halenius,
som 1684 var legationspredikant i Ryssland. Han blef
conrector scolæ i Gefle 1685 och 1693 kyrkoherde i Söderala
(Helsingland).</small></footnote>

Räddare från bekymren blef nu kyrkoherden
i Sorunda, magister Erland Dryselius, åt hvilken
Polhem anförtrodde sina planer, då de träffades på
ett »bondegästabud». Magistern, som ville ha några
gamla ur lagade, erbjöd sig själf att läsa latin med
honom, ifall han ville infinna sig i prästgården.
Polhem antog anbudet och fick nu ändtligen den
rationella undervisning han så länge åtrått. Under
sju månaders tid gick han hvarje dag den
halfannan mil långa vägen mellan Follnäs och Sorunda.
På sommaren gick det väl an, men på hösten, då
vägarna voro »våta och dyiga», behöfdes det
verkligen energi att hålla ut, isynnerhet som han ofta
fick gå förgäfves, då magister Dryselius var
förhindrad »än af främmande, än af sina
hushållssysslor, än af det, än af ett annat». Af tjänsten
på Follnäs blef dock »ingen prick försummad», ej
heller försummades måltiderna, då husfrun »flitigt
frågade efter dem hon saknade vid karlbordet i
sin sal».

Bekantskapen med magister Dryselius blef i
viss mån också bestämmande för Polhems framtid.
Den lärde mannen märkte väl, att han hade att
göra med en lärjunge af sällsynt begåfning. Han
började därför yrka på att Polhem skulle fortsätta
studierna i Uppsala, och för att vara honom på
bästa sätt behjälplig, lofvade han honom en
rekommendation till sin landsman Anders Spole, som
var professor i astronomi. Denna gång blef det
också allvar af planerna, och ändtligen lämnade
Polhem år 1686 den trånga värld, i hvilken han
dittills lefvat, för att gå emot en verksamhet, där
han kunde få ge rikare uttryck åt sina djupaste
intressen och sin tankes kraft.

Han var då nära 25 år gammal och således i
en framskriden ålder för att börja studera. Men
kom han sent ut, så uppehöllos hans lefnadskrafter
så mycket längre.
</chapter>
<chapter name="Uppsalastudier. Resor.">
<h2>============================</h2>

<h2><small>UPPSALASTUDIER. RESOR.</small></h2>


<img l></img>
Den värld, i hvilken Polhem
trädde in vid sin öfverflyttning
till Uppsala, var med all
säkerhet för honom fullkomligt
främmande. Uppsala universitet 
hade vid denna tid genomgått 
en föryngringsprocess, och
särskildt hade naturvetenskaperna 
ryckt fram till en ansedd 
ställning. Åt de medicinska och fysiska
studierna hade framstående krafter börjat ägna sig,
och i de matematiska ämnena funnos redan två
professorer, en i astronomi och en i matematik.

Men denna tid var också universallärdomens
och de mångfrestande kraftnaturernas. Öfver hela
det andliga lifvet låg något af storvulenhet och
ursprunglig kraft, som harmonierade med och delvis
var en återverkan af vårt lands segrar på
slagfälten. En typisk representant för denna tidsålder
var Olof Rudbeck, hvars ande ännu hvilade öfver
lifvet i lärdomsstaden, om han också redan var en
åldrande man med sin krafts dagar bakom sig.
Ingen, som kommit under inflytande af hans
mäktiga personlighet, kunde finna »något mänskligt
främmande». Rudbeck själf hade ju, samtidigt med
att han organiserade universitetet och sysslade med
naturvetenskap och historieforskning, idkat praktisk
verksamhet. Han var den förste, som föreläste i
mekanik, och för att leda undervisningen på ett
ändamålsenligt sätt hade han gjort fabriksanläggningar, 
där teorierna skulle få praktisk tillämpning.
Mekaniska verkstäder, pappersbruk och boktryckeri
anlades af honom, och själf göt han stilarna för
sina tryckalster. Äfven som uppfinnare hade han
försökt sig, slussar hade af honom konstruerats
och förslag uppgjorts till en kanal mellan
Hjelmaren och Göteborg. Vid sidan om Rudbeck
funnos också andra kraftnaturer vid universitetet,
och där var i Uppsala ett rörligt lif, som — om
det också stundom tog sig uttryck i personlig
hätskhet — likväl var mångsidigt gifvande för den
ungdom, som där sökte sin utbildning.

Från Polhems första vistande i Uppsala äro
icke många data kända. Tillbakadragen och
försagd som han antagligen var och med utprägladt
sinne för praktiska göromål, kände han sig nog
främmande för de lärda kretsarna, och först då det
gällde ett praktiskt arbete, hvilket han trodde sig
mäktig, vågade han framträda med större säkerhet.
Redan hans första Uppsalaresa är betecknande för
hans tveksamhet. Då han med rekommendation
från magister Dryselius uppsökte professor Spole,
var denne strängt upptagen och tog ej någon vidare
notis om den unge mannen. Polhem begaf sig då,
berättar han själf, till Stockholm för att söka in
på landtmäterikontoret. Men här fick han ny
anledning att reflektera öfver sin egen okunnighet,
då han studerade den lista, som beskref
inträdesfordringarna för landtmäterielever. Denna föreföll
honom ännu mera skräckingifvande än 
Uppsalastudierna, och han beslöt att återvända till
lärdomsstaden. Genom förmedling af informatorn hos Spoles
fick han nu ändtligen träffa den lärde mannen. Denne
tog honom genast såsom den praktiker han var
och bad honom iståndsätta några astronomiska ur,
som professorn konstruerat efter Hygini
beskrifning. Då detta lyckades honom var intresset
väckt. Och nu fördes han in i det akademiska lifvet.

Då Polhem icke genomgått något gymnasium,
har han antagligen icke sträfvat efter någon
akademisk examen, utan endast betraktat studierna
såsom en ren bildningssak. I Gotlands nations
matrikel var han icke inskrifven, men i det
»testimonium academicum», som universitetets rektor
utfärdade för honom vid hans utländska resa 1694,
kallas han »gothlandus». I hvarje fall tog han
med framgång del af den akademiska
undervisningen i åtskilliga ämnen, så att rektor kunde
intyga, att han i matematik och fysik hade få
sina likar vid universitetet och att han äfven i
humaniora förvärfvat goda insikter.

I kanske ännu högre grad än för den
skolbildade studenten, blef för Polhem universitetstiden
betydelsefull och för hans framtid grundläggande,
då han nu, samtidigt med att han skaffade sig de
kunskaper, efter hvilka han länge trånat, fick inblick
i en mängd nya områden af mänskligt vetande.
För ensamsittaren från den aflägsna vrån af
Södertörn, som blott genom någon välvillig prästman haft
enstaka känningar af den yttre världen, var icke
blott det bokliga studiet och de vetenskapliga
spörsmålen en nyhet. I landets andliga metropol kom
han också i beröring med personer i de mest olika
lefnadsställningar och fick del af de intressen, som
besjälade det bildade Sverige. Däruppe
diskuterades med all säkerhet de politiska striderna —
särskildt tvistades väl ännu om rättmätigheten af
Carl XI:s ekonomiska revolution — där prisades
Sveriges krigiska bragder, där drömdes vackra
drömmar om vårt lands historia och dess
världsmission — just vid denna tid nedskrifna i
Rudbecks Atlantica — där talades om våra
järntillgångar och naturliga rikedomar, som börjat få
en starkare efterfrågan på världsmarknaden i samma
mån landet ökade sin politiska maktsfär. Allt detta,
och mycket mera därtill, var nya lifsintressen,
som måste göra det starkaste intryck på ett så
mottagligt och länge klafbundet ingenium som Polhems.

Hvilka personer, som närmast öfvade inflytande
på honom eller hvilka vetenskapliga teorier, som
mest tilltalade hans sinne, är svårt att säga. Att hans
lärare i de matematiska ämnena voro tillräckligt
framskjutna personer för att elda hans
lärdomshåg är ovedersägligt. Professorn i astronomi, den
ofvannämnde Anders Spole, som stannade vid
professuren så länge att han fick se sin lärjunges
växande rykte, har skrifvit flera på sin tid beaktade
arbeten både i matematik och astronomi. Och
Johan Billberg, som under Polhems studietid
innehade professuren i matematik, men senare
öfvergick till teologien, har gjort sig känd särskildt
såsom en tillgifven anhängare af Cartesius’
hvirfvelteori, mot hvilken just vid denna tid Newton trädde
i opposition genom sin epokgörande 
gravitationslära. Att Polhem också värdesatte Rudbecks
verksamhet och tog intryck af den, är själffallet.
Rudbecks gigantiska gestalt var säkerligen den, med
hvilken Polhems egen var mest befryndad, både om
man tänker på deras allmänna intressesfär och
detaljerna vid deras arbete. Af de lärde männen
var säkerligen Rudbeck den ende, som kunde gifva
Polhem några uppslag af rent praktisk art, och
däraf förstod han också att använda sig. Vid sina
första funderingar öfver kanaliseringsarbeten
hänvisar Polhem just till Rudbecks sluss-system såsom
mönster.

Bland studenterna knöt Polhem också
bekantskaper, som för honom blefvo af framtida
betydelse. Antagligen var det under Uppsalatiden han
trädde i vänskapsförhållande till Gabriel Welt,
densamme som sedermera blef hans kompanjon vid
anläggningen af Stjernsunds bruk. Äfven med
adliga ynglingar umgicks han, och kanske var det
genom någon af dessa, som han fick den motvilja
mot reduktionen, som kommer till synes på flera
ställen i hans anteckningar.

I hvarje fall är det otvifvelaktigt, att Polhem
just under vistelsen i Uppsala fick nya riktlinjer
för sitt lifs sträfvanden, och att han utvecklades
till en man af sin tid — med vidgade vyer och
ett allomfattande intresse för mänskliga spörsmål.

Äfven för Polhems rent praktiska verksamhet
blef Uppsalatiden epokgörande. Vid sidan om och
under inflytande af det bildningsarbete, som
nydanade hans andliga lif, ledde han också sin
praktiska verksamhet in på nya områden. Huru
omfattande än hans intresse var för de teoretiska
studierna, främst af allt var och förblef han dock
en praktisk mekaniker. Liksom förut på Vansta,
inrättade han äfven i Uppsala åt sig en egen
verkstad, där nya experiment företogos.

Särskildt uppmärksammadt och för Polhem
själf betydelsefullt blef ett arbete, som han
utförde för Uppsala domkyrka, då han bragte i
gångbart skick det konstur, som fanns i kyrkan.
Arbetet uppdrogs åt honom omedelbart efter det
han sammanfogat de astronomiska uren åt
professor Spole och sysselsatte honom sedan i två
års tid.

Det märkliga uret hade under Sten Sture d. ä:s
tid förfärdigats af Vadstenamunken Petrus
Dasypodius och ansågs vara ett underverk bland ur,
då det skulle visa icke blott dagens timmar, utan
också årets dagar, solens och månens gång och
några astrologiska funderingar om planeternas
inflytande på hvarje veckodag. Verket hade aldrig
blifvit riktigt färdigt och under hundra år varit
alldeles obrukbart. Polhem arbetade nu om det
hela till ett fullkomligt nytt verk, med en enkel
och sinnrik sammansättning, så att uret kunde gå sex
veckor efter hvarje uppdragning. Tyvärr förstördes
uret vid den stora vådelden i Uppsala 1702. »Om
jag förut hade visst, att dess varaktighet skolat
blifva så kort» — säger han åtskilliga år senare,
då han i harmfylld sinnesstämning klagar öfver
att hans planer motarbetas — »så hade jag med
mindre möda och lika reputation kunnat komma
därifrån, emedan det som föll mig besvärligast,
föll androm minst i ögonen.»

Genom arbetet med det konstfulla domkyrkouret 
började Polhem först draga den allmänna
uppmärksamheten till sig. Det arbete, som ingen
under århundraden kunnat åtaga sig, hade på kort
tid blifvit utfördt af en enda man, och intet var
naturligare, än att undergörarens rykte började spridas.
Här fanns tydligen en kraft, som borde utnyttjas.
Närmast till hands låg det ju för dem, som
representerade näringslifvets intressen, att söka värfva
honom för de maskinella anordningar, af hvilka
den utvecklingskraftiga industrien hade behof.

Under den period, hvarom här är fråga, hade
redan industrien i vårt land liksom i andra
länder börjat organiseras för stordrift. Vattenfallen
hade i allt högre grad tagits i industriens tjänst,
och genom praktiska maskiner hade man sökt
utnyttja krafterna för besparing af tid och material.
Särskildt hade vår järnhandtering under 1600-talet
genomgått en epokgörande nydaning; nya
anordningar hade vidtagits för malmernas uppfordring
och grufvornas länshållning och nya smidesmetoder
tillämpats vid järnberedningen. De flesta af dessa
nyheter kommo utifrån; särskildt hade Louis De
Geer därvid öfvat ett märkbart inflytande. Landets
järnproduktion hade också under några tiotal år
mångdubblats, en mängd nya bruk hade anlagts,
och järnådror eftersöktes fortfarande. Sverige
intog redan nu en framskjuten rangplats bland de
järnproducerande länderna, och af all Sveriges
export utgjorde järnet mer än 90 procent. Vid sidan
om järnproduktionen var kopparberedningen
fortfarande af stor betydelse och äfven silfvermalm
eftersöktes fliteligen. Kring bergshandteringen
koncentrerades i alla händelser landets ekonomiska
intressen, och ett särskildt ämbetsverk hade också
inrättats för dessa näringsgrenars främjande.

Det var därför icke underligt, att
bergshandteringens män voro de första att söka tillgodogöra
sig Polhems uppfinningsförmåga. Om också
tekniken gått framåt jämsides med produktionens
ökning, så var ändå alltid frågan om
ytterligare kraftbesparing inom olika arbetsgrenar
aktuell. Den mest lifskraftiga industrien hade ju de
flesta problemen fore, liksom också där — och
endast där — fanns den kapitaltillgång, som
möjliggjorde experimenten.

Den första maskinella uppfinning, som Polhem
konstruerade för bergverken, gjordes på direkt
uppdrag af bergskollegium, som, efter det att ryktet
om det underbara domkyrkouret börjat spridas,
kallade honom från Uppsala för att visa prof på
en bergverksmaskin. Polhem utarbetade nu en
modell till ett s. k. uppfordringsverk för malmens
transporterande ur grufvan och demonstrerade
densamma för bergskollegium och konung Carl XI.

Nyheten i modellen var, att tunnorna fördes
upp af trästänger i stället för tåglinor, hvarjämte
flera tunnor kunde transporteras samtidigt och
tömma sig själfva medelst bottnens öppnande. En
mängd sinnrika detaljer bidrogo till maskinens
automatiska verkan. Modellen väckte konungens
och kollegiets synnerliga belåtenhet, och år 1691
fick sig uppfinnaren såsom belöning tilldelad en
årslön af 500 daler smt jämte ett nytt stipendium.

Med denna sin första bergverksuppfinning var
Polhem i viss mån ställd under bergskollegii
beskydd och vigd till bergverkens tjänst. Då här för
honom förelåg ett bestämdt framtidsmål, var det
naturligt, att han nu sökte inrikta sina studier åt ett
håll, där han kunde draga omedelbar nytta af dem.

Hans egentliga studietid i Uppsala nalkas
därmed sitt slut. I stället söker han nu under
resor till bergverken skaffa sig kännedom om
förefintliga anordningar och industriens
verksamhetsformer, något som gifvetvis är nödvändigt för
honom, om han skall kunna utföra de
praktiska arbeten, som han påräknar. Under de
närmast följande åren är han därför oftast på rörlig
fot och besöker bergverk i olika delar af landet.
I samband därmed får han också en del praktiska
uppdrag. 

Polhems arbete under dessa studieresornas år
är för honom synnerligen betecknande. Han får
nu fullkomligt fritt, utan tryck af näringsbekymmer 
eller hämmande villkor, gifva utlopp åt sin
uppfinnarlust. På ett verksamhetsområde, som för
honom är fullkomligt nytt, kastar han sig oförfärad
in med ungdomlig entusiasm och åstadkommer
verk, som, om de också icke undgå kritik, i alla
händelser förvåna genom en sinnrik konstruktion
och en praktisk användbarhet. Ur nästan allt
hvad han ser kombinerar han nya möjligheter och
låter — utan synbart band af föregångares
funderingar — sig ledas endast af sin naturliga 
tankekraft. Än den ena, än den andra grenen af
bergsarbetet ger honom uppslag till nya rön, och han
fullkomligt strör omkring sig förslag till
anordningar i praktisk riktning. Det är det gudaborna
snillet, som redan här framträder — nästan i
sportmässig ifver lekande med tankarna och
verkligheten. Om också flera af förslagen aldrig blefvo
utförda, vittna de i alla händelser om fantasiens
styrka och om dess förmåga att binda sig själf vid
det reella. Bergskollegium, till hvilket han hade
att inberätta sina rön, saknade möjligheter att
omedelbart realisera planerna, men tröttnade icke
att uppmuntra honom, liksom kollegiet också tog
hans parti, då anmärkningar någon gång riktades
mot hans sätt att fullgöra hvad han åtagit sig.

Polhems första studieresa i Sverige anträddes
på sommaren 1691, då han tillsamman med
Samuel Buschenfelt, som var auskultant i
bergskollegium, skulle vid bergverken göra
»vetenskapliga rön». Därvid besöktes bl. a. Hellestads
järngrufva med den påföljd, att Polhem där fick i
uppdrag att bygga ett tryckverk eller en anordning
för grufvans länspumpning.

Detta sitt första bergverksbygge utförde
Polhem 1692, men då man ej var nöjd med hans
anordningar, måste ändringar vidtagas. Sedermera,
då en olyckshändelse tillstötte, började från
intressenternas sida processer mot honom, därför att
han ej skulle ha riktigt utfört hvad han åtagit sig.
Polhem tyckes därvid ha dragit kortaste strået.
Fastän bergskollegium ställde sig på hans sida,
vill det dock synas, som om han vid detta sitt
första praktiska experiment varit något för djärf.

Bättre lycka hade han med det arbete, som
1693 gjordes vid Blankstöten i Falu grufva, då den
för bergskollegium demonstrerade modellen fick
sitt utförande. Visserligen påstodo konstmästarne
från början, att verket för sin drift skulle fordra
mera vatten än grufvan hade att tillgå. Men
försöket utföll gynnsamt, och det visade sig, att
verket medförde en betydlig kraftbesparing, då det
kunde på samma tid uppfordra långt mera malm
än det gamla uppfordringsverket. Det var ju
också detta Polhem velat vinna. Liksom det är mera
praktiskt — sade han själf — att lasta ett stort
skepp hellre än att låta tio små jakter gå fram
och åter med en mindre last, lika naturligt är det,
att man hellre bör låta flera tunnor samtidigt föras
af samma kraft, än att låta blott en tunna gå fram
och åter!

Arbetet vid Blankstöten gaf Polhem tillfälle
till nya funderingar, och redan i februari 1694 var
han färdig med att för bergskollegium framlägga
planer på flera anordningar vid grufvan. Så t. ex.
talar han om åtgärder för att hindra vedåtgången
och för att utnyttja vattnet vid det stora verket;
han säger sig ha uppfunnit ett borrverk för
pumpborrningen, en kran att spränga berg med och en
vattensug af trä i stället för läder. Vid samma
tillfälle framkastar han också tanken på en kanal vid
Falun, »ehuruväl det skulle synas en part något
orimmeligt att göra seglation ifrån elfven i staden
och upp till grufvan».

Ännu medan Polhem vistades i Falun,
planlades för honom en utländsk studieresa. 
Naturligtvis var man angelägen om att på allt sätt fostra
en sådan kraft för att vidga hans erfarenhet till
största nytta för de svenska bergverken och den
svenska industrien. Bidrag till resan tyckes han
ha erhållit genom ökad lön och genom en särskild
»discretion» efter sitt arbete vid Blankstöten.
Konungen undertecknade den 25 september 1694
hans respass, och den 21 oktober utfärdade
Uppsala universitets rektor det förut omtalade
akademiska intyget. Liksom första inrikes resan gjorde
Polhem äfven denna resa i sällskap med 
Buschenfelt.

Resan ställdes helt naturligt till de länder,
där industrien och handeln voro mest utvecklade.
Öfver Danmark gick färden till Tyskland med dess
betydande bergverksanläggningar, och vidare till
Holland, som denna tid var mönsterlandet för allt,
som tangerade det kommersiella lifvet, till Brabant
och Frankrike, med deras mångsidiga industri, och
till England, som täflade med Holland om
herraväldet öfver världshandeln. Under de två år, som
resan varade, besöktes bergverk och manufakturverk, 
kvarnar och sågverk, kanaler och slussbyggnader, 
där detaljer besågos, aftecknades och beskrefvos.

Naturligt var, att för en person med Polhems
underbara kombinationsförmåga och fenomenala
minne för mekaniska ämnen en sådan studieresa
skulle vara gifvande. I långt högre grad än vid
resorna i Sverige fick han här tillfälle till nya
iakttagelser, som gåfvo väckande uppslag.
Isynnerhet i Holland påstår han sig ha lärt mycket, då
därstädes funnos de bästa maskinerna, »till en del
mycket konstiga och curiösa». Men gifvetvis var
också hans kritiska uppfattning vaken, då han
märkte, huru mångenstädes »antingen bättre
practici än theoretici varit tillstädes eller ock bättre
inventioner än verkställigheter». Hans iakttagelser
sträckte sig icke blott till de tekniska frågorna och
mekaniska anordningarna; äfven de rent
ekonomiska spörsmålen fängslade hans intresse, liksom
han ej heller försummade att reflektera öfver
naturförhållanden och kulturella frågor, som lågo inom
hans rent mänskliga intressesfär. De beskrifningar
han gjort i sina bref och i sin reseberättelse till
bergskollegium, lämna nog endast en ofullständig
föreställning om det han uppmärksammade. Ej
ens alla de tekniska detaljer, som han själf ämnade
tillämpa, ansåg han nödvändigt beskrifva, då —
enligt hvad hans samtida påstå — det för honom
var tillräckligt att en gång hafva studerat en
maskin för att sedan erinra sig dess sammansättning.

Under resan kom Polhem i beröring med flera
framstående personer, hvilkas beundran han väckte.
I Paris lär han också — enligt egen uppgift
— ha anlitats för ett arbete, med hvilket lärde
män under lång tid förgäfves brytt sina hjärnor,
i det man försökt konstruera ett ur, som skulle
visa och slå de turkiska, judiska, babyloniska och
italienska timmarna jämte de eljest vanliga. Men
man hade slagit tanken ur hågen såsom omöjlig
att realisera. När Polhem fick höra detta, började
han reflektera på saken, och utförde en modell,
som visades för de sakkunniga och väckte deras
gillande beundran. Emellertid kom Polhem icke
att utföra arbetet i Paris, men enligt hvad han
själf påstår, skall efter hans modell sedermera ha
förfärdigats ett ur, som franske konungen
öfverlämnade som gåfva åt sultanen. Själf gjorde
Polhem senare vid Stjernsund ett likadant ur, hvilket
han ansåg vara så mycket svårare, som det
lämpades efter Stockholms horisont med dess större
differens mellan sommar- och vinterdagar.

*

Polhems utländska resa är i flera hänseenden
en märkesten i hans lif. Med denna resa kan
hans utbildning anses afslutad, och under intryck
af de erfarenheter, han vid resan vunnit, markeras
sedermera riktlinjerna för hans fortsatta
verksamhet. Denna sväller nu ut till en mångsidighet,
som kanske icke ens hans djärfvaste gynnare
kunnat ana.

Under de närmast följande åren är det
hufvudsakligen åt tre håll han riktar sina sträfvanden.
Först och främst fortsätter han sina
byggnadsarbeten vid bergverken, rikt rustad med nya
uppslag utifrån. Vid sidan därom söker han
organisera en mera mångsidig uppfinnarverksamhet med
centralpunkt i ett »laboratorium mechanicum».
Och slutligen söker han, under starka intryck från
den lifskraftiga industrien i de länder han besökt,
uppbygga ett eget ekonomiskt företag, en 
<img><b>Christopher Polhem.</b><br><small>Oljemålning 1703. Stjernsund.</small></img>

mönsteranstalt för industriell förädling. Det nya i hans
verksamhet framträder som en fullt naturlig
utveckling. Förut har han hufvudsakligen arbetat på
andras uppdrag. Men för hans brinnande arbetslust 
och sjudande kraftkänsla är detta ej tillräckligt.
Han vill uppsöka helt nya områden, där de
mekaniska uppfinningarna kunna komma till
användning, och i likhet med alla tiders praktiska
uppfinnare vill han exploatera sin kraft i affärsföretag,
där han själf gör insatsen och vinsten. Äfven som
organisatör visar han sig mäktig af ständigt nya
uppslag och experiment.

Samtidigt med att han sålunda själf samlar
kring sig nya arbetsområden, uppsökes han
fortfarande i allt högre grad af dem, som önska
draga nytta af hans förmåga. Både svenskar och
utlänningar anlita honom för arbeten af olika slag,
och han föres småningom in i alldeles nya
intressekretsar. För intet arbete tvekar han, för allt
räcker hans erfarenhet och hans tankekraft. Han
blir sin samtids förnämsta auktoritet på flera
tekniska områden. Jämsides med hans ökade
arbetsprestationer, stiger också hans rykte som den
svenske Dædalus och den moderne Arkimedes. Äfven
yttre hedersbetygelser tillfalla honom. Det är den
stora lyckliga arbetsdagen med dess rikt
pulserande lif, som han går till mötes, då läroåren gjort
sitt verk. Men det är också den tid, då han likaväl
som andra föregångsmän får erfara, huru svårt det
är att väcka förståelse för nya tankar.
</chapter>
<chapter name="Arbeten vid Bergverken.">
<h2>============================</h2>

<h2><small>ARBETEN VID BERGVERKEN.</small></h2>

<img l></img>
Redan omedelbart efter
hemkomsten tog Polhem i tu med de
bergverksarbeten, som väntade
honom såväl för statens som
för enskildas räkning. För att
gifva honom en fastare
ställning och större rörelsefrihet,
inrättade regeringen år 1698 för
honom en särskild befattning,
då han utnämndes till direktör öfver
bergsmekaniken med rang närmast bergmästarne.

De bergverksarbeten, med hvilka Polhem nu
under en följd af år sysselsatte sig, utgöra en
beaktansvärd del af hans lifsverk. Det han
koncentrerade sig kring var anläggandet af
uppfordringsverk för malmtransporten och s. k.
vattenkonster för vattentillgångens reglering i grufvorna.

Huru kräfvande detta arbete var, med de
förutsättningar, som den tiden funnos, ha vi nu
måhända svårt att föreställa oss, liksom vi också
ha svårt att efter någon lämplig norm mäta värdet
af de nyheter, han inom området åstadkom. Så
mycket synes emellertid säkert, att han visade en
flödande uppfinningsrikedom, då det gällde att skapa
nya metoder, att han löste problem, öfver hvilka
man vid grufvorna grubblat i åratal, att han aldrig
sviktade i uthållighet, utan tvärsäkert och lugnt
ledde sina tankar mot det praktiska målet, och att
de anläggningar, han utförde, motsvarade de
högsta förväntningar, då de blefvo för verken
besparande och långt mera ändamålsenliga än de
gamla. Att många af hans experiment icke
värderades af dem, med hvilka han hade att
samarbeta, förringar icke storheten hos hans verk.
Tvärtom tyder det på att han mången gång såg
längre än de andra, och att de förhållanden, i
hvilka han rörde sig, voro alltför begränsade för
en vidtfamnande arbetsvilja.

Sällan var det dock han föll offer för uppslag,
som sköto öfver det föreliggade målet, och det är
icke minst betecknande för hans praktiska geni,
att han sökte afmäta målet efter möjligheterna, att
ingen gren af arbetet var honom för hög och ingen
för ringa.

Rent kvantitativt måste hans arbete också
betraktas som ett mästerstycke. På flera olika platser
utförde han bergverksarbeten — samtidigt med att
han hade en mängd andra göromål omkring sig.
Och det gällde icke blott att nyskapa uppfinningar,
konstruera maskiner och efter grufvornas belägenhet
lämpa de mekaniska anordningarna. Han hade
också att leda själfva byggnadsarbetet, öfvervaka
folket o. d. En del däraf kunde varit nog att
utgöra en mans lifsverk. Och likväl var det i
hans verksamhet blott moment, om ock
beaktansvärda.

En uppfinning, till hvilken Polhem under
dessa arbeten leddes, och hvilken han själf särskildt
värderade, var de s. k. stånggångarna för ledning
af kraft från aflägsna strömmar och vattendrag.
Redan förut hade konstmästarna vid grufvorna
försökt att lösa problemet om kraftöfverföring,
men ingen hade lyckats. Polhem blef det
förbehållet att »på ett noga och geometriskt sätt
öfvervinna den svårigheten, hvarigenom han var i stånd
att utan förminskning af kraften fortsätta densamma
till en otrolig distans och bringa henne att göra
sin fulla verkan». Den första stånggången gjordes
år 1697 vid Carl XI:s schakt i Falun, men
sedermera kom systemet till användning vid flera grufvor
både i Sverige och utlandet. På mekanikens
dåvarande ståndpunkt ansågs det helt naturligt som
ett mästerstycke att kunna på detta sätt förflytta
en kraft.

Sitt hufvudintresse ägnade Polhem länge åt
Falu grufva, till hvilken han genast efter sin
hemkomst beordrades, då man ej utan hans hjälp
lyckades reda upp en svårlöst fråga. År 1700
blef han också anmodad att öfvertaga konstmästarsysslan 
vid grufvan, hvilken han sedan åtminstone
till namnet innehade i 16 år, fast ett biträde skötte
de löpande göromålen.

I Falun utförde han nu det ena stora arbetet
efter det andra. Mesta tiden togo uppfordringsverken 
och vattenkonsterna i schakten. I icke
mindre än sju olika schakt gjordes efter hand
omfattande arbeten — i Regeringschaktet, i Carl XI:s,
Carl XII:s, Wrangels, Flemings, Carl Gustafs och
Fredriks schakt. Om också dessa voro grundade
på en och samma princip »visa de likafullt» — för
att citera Polhems sakkunnige minnestecknare —
»ett mästerligt snille i tillämpningen till de
besynnerliga omständigheter, som vid hvart och ett
förekommo».

Samtidigt med dessa stora byggnadsarbeten
gjorde Polhem i Falun också andra uppfinningar
till grufarbetets underlättande, och bergskollegium
fick gång på gång taga del af hans funderingar och
experiment. Några af dessa uppfinningar
tillskrifver han själf sedermera ej så stor betydelse.
Men i alla händelser voro de talande vittnesbörd
om hans skarpsinne, på samma gång som det
mottagande, de rönte, vittnar om att han hade
svårigheter att bekämpa.

Så t. ex. konstruerade han en kärra, som
skulle vefvas fram »efter han hört talas om att en
slik invention i Frankrike och Tyskland blifvit
uppfunnen». Den gjordes för att skaffa billig kraft
vid ett tillfälle, då det var dyr tid och hästarna
»åto upp allt hö för boskapen, hvarigenom folket
miste både mjölk och smör». I början kom den
till användning, men då det blef god tid igen, var
det omöjligt att få den brukad, »eftersom
förfarenheten förut vid en gemen skottkärras införande
i stället för bårar nogsamt redan utvist folkets stora
aversion för allt nytt och ovant». Ett sågverk, som
vid grufvan inrättades, var också byggdt på nya
principer, men folket hade äfven mot denna nyhet
en utpräglad motvilja. Efter ett stort ras i grufvan
konstruerade han, på uppmaning af bergmästaren
Lybecker, en maskin för att hastigt och kraftigt
bortföra den nedrasade jorden. Modellen
godkändes, men verket blef aldrig utfördt, då man
svarade, att jorden kunde ligga kvar att »tjäna för
stöd emot berget på sidorna», hvilket — säger Polhem
själf — »lydde i mina öron likasom man ville säga,
att efter vattnet är tungt som barlast, så kan det
såväl som något annat tjäna därtill och bli i
skeppet kvar».

Svårigheter af antydt slag gjorde nog, att
vistelsen i Falun ej alltid för Polhem var odeladt
angenäm. Säkerligen var han själf känslig för
misstroende, och en kraftnatur som han var, hade
han nog ej så lätt att inordna sin vilja under
andras. Så länge Harald Lybecker var bergmästare,
blef Polhems arbete åtminstone af öfverordnade
högt uppskattadt — att döma af Polhems egna
uttalanden om Lybecker: »han icke allenast väl
förstod bergsmekaniken, utan var ock om grufvans
upprätthållande mycket ömsint och sorgfällig.»

Men då efter Lybeckers död 1714 Anders Svab
öfvertog bergmästarsysslan, yppade sig snart
misshälligheter. Svab ville fråntaga Polhem
konstmästarebefattningen, som han blott till namnet
innehade, och tyckte, med all vördnad för Polhems
»ogemene vetenskaper och geni», att många af hans
anordningar voro alltför konstiga och dyrbara. På
1720-talet fördes dem emellan en ganska bitter
strid inför bergskollegium, närmast föranledd af
Polhems fordringar på utlofvad »recompense» för
de besparingar hans inrättningar gjort statsverket.
Svab, som fick bergstingsrätten på sin sida,
förklarade rentaf att många af Polhems inventioner
voro till mera skada än gagn, hvarvid han dock
mest fäste sig vid, att Polhem underlåtit utföra
mycket af det som lofvats, och att han höll »sin
vetenskap så dyr». Någon vidare beundran för
Polhems sinnelag och »confuse concepter» tycktes
han ej heller hysa.

Ett led i denna tvist var med all säkerhet den
af Polhem år 1729 tryckta beskrifningen öfver hans
egna uppfinningar, som till hela sin läggning var
en försvarsåtgärd, med särskildt syfte att
demonstrera värdet af hans bergverksarbeten. Genom
denna skrift går en underström af bitterhet, då han
klagar öfver den genomgående oviljan mot
»mekanikens trefnad här i landet» och hänvisar till de
utländska bergverken, där man ännu värdesatte
och använde hans uppfinningar.

Flera af Polhems verk vid grufvan blefvo
redan under hans lifstid utbytta mot andra. För
den eftervärld, som har det historiska intresset för
hans snilles skapelser, är det emellertid en lycka,
att många af hans byggnadsarbeten och
grufuppfinningar räddats från fullständig förstörelse.
Vid »Kopparvågen» i Falun förvaras än i dag hans
modeller och från grufvan undanskaffade maskiner,
men det ger endast föreställning om en del af allt
det som Polhem gjorde för Falu grufva.

Bland bergverksarbeten utom Falun, för hvilka
Polhem anlitades, kan nämnas en kommission vid
Dannemora grufva år 1699, då det gällde att gifva
förslag till bättre anordningar för malmuppfordring
och vattenreglering. Vid Hundbo grufva anordnade
han en stånggång öfver ¼ mil lång i en mycket
svår och oländig mark, vid Bispbergs järngrufva
byggdes också en stånggång och vid Nysshyttan,
Ulfshyttan och Riddarhyttan utfördes verk af mindre
omfattning. Stånggången vid Bispberg äger ännu
i dag bestånd och väcker besökandes beundran.

I sin egenskap af direktör öfver bergsmekaniken
rådfrågades han också då det gällde statens
krutbruk, gevärsfaktorier eller klingsmedjor, och
krigskollegium hade ofta anledning att rådgöra med
honom i dylika ting. Han gjorde äfven särskilda
uppfinningar för faktoriernas räkning jämte planer
för deras byggnadsarbeten. Då man under ryska
kriget hade behof af flera klingsmedjor, var han
en af dem som tillfrågades om upprättandet af en
dylik.

Det rykte Polhem vann som uppfinnare och
konstruktör för de svenska bergverken spridde sig
snart äfven utom Sveriges gränser med den påföljd,
att han blef ombedd resa till Harz’ grufvor för att
där införa samma förbättringar som vid Falu grufva.
Polhem vistades år 1707 i Hannover för arbetets
utförande och fick röna flera bevis på erkännande
för den skicklighet, med hvilken han fullgjorde sitt
uppdrag. Kurfursten af Hannover riktade också
en särskild tacksamhetsskrifvelse till Carl XII och
uttalade därvid sin önskan, att Polhem skulle få
återvända till Hannover. Flera år efteråt gjorde han
ett s. k. sifonverk för vattenuppfordringen vid
Harz’ grufvor.

Äfven en del andra maskiner beställdes hos
honom af utländingar, hvarjämte han fick flera
anbud om förmånliga anställningar i utlandet. Så
t. ex. blef han 1724 erbjuden att flytta till S:t
Petersburg för att tjäna zar Peter, hvilken nog var mannen
att värdesätta en kraft sådan som Polhems. Men
han ville icke öfverge sitt fädernesland. Att det
fanns verklig grund för ett sådant påstående är nog
säkert, ty huru skarp han än mången gång är
i sin kritik mot det efterblifna svenska, så går
det dock en stark ström af fosterlandskänsla genom
allt hvad han skrifvit och uträttat.
</chapter>
<chapter name="Uppfinnarverksamhet. Stjernsund.">

<h2>============================</h2>

<h2><small>UPPFINNARVERKSAMHET. STJERNSUND.</small></h2>

<img l></img>
Sitt första försök att organisera
en själfständig uppfinnarverksamhet 
gjorde Polhem redan
kort efter sin hemkomst från
utlandet, då han började väcka
vederbörandes intresse för ett
»laboratorium mechanicum».
Det skulle bli en af staten
uppehållen försöksanstalt, där
»allehanda modeller och maskiner såväl till
manufakturer som krigstjänst» skulle tillverkas och
förvaras, och där Polhem beräknade att få utföra sina
experiment. Att han under denna form sökte
exploatera sin kraft berodde väl dels på att han ej
ansåg sig själf äga ekonomisk ryggrad för ett
vågsamt företag, dels på en utpräglad känsla för det
allmännas nytta. Redan 1694 tyckes han för öfrigt
haft tankar på något likartadt samarbete med
myndigheterna, då han anhållit att i bergskollegii hus
få disponera några rum för att »förvara stämplarna
till sina uppfinningar».

Kostnadsförslag för ett laboratorium,
beräknande aflöning åt en snickare, en smed och två
lärpojkar, ingafs af Polhem på våren 1697, och
samma år kom verkligen institutionen till stånd.
Ett årsanslag på 1,500 daler smt beviljades till
underhållet och rum anvisades i bergskollegii lokaler
i Mynthuset.

Emellertid tyckes laboratoriet icke ha blifvit
hvad Polhem ämnat det till, och detta berodde nog
icke minst på honom själf. Han var upptagen af
en mängd andra tvingande göromål och var
mestadels borta från Stockholm, där laboratoriet hade
sitt säte.

Då bergskollegium påminde honom, fick han
tillstånd att förfärdiga modellerna i Falun och att
som biträde anlita markscheider Buschenfelt,
densamme som varit honom följaktig på hans resor.
Den första af Polhem konstruerade modellen kunde
därefter till Stockholm öfversändas år 1702. Det
var en maskin för strömverks uppsättande, följd
af tabellariska beskrifningar. Polhem afsåg med
denna modell att angifva vissa metoder för
byggandet af vattenverk, något som dittills endast
ankommit på byggmästarnas osäkra och varierande
tycken. »Man kunde också,» säger hans sakkunnige
minnestecknare, »med nöje och förundran se, huru
nära dessa försök kommo till de lagar, som
sedermera genom de nyare metoderna i matematiken
upptäckte äro».

Under de närmast följande åren öfversändes
till Stockholm ytterligare några modeller, och
arbetet fortgick så länge Polhem fick behålla den
värderade arbetskraften. Då emellertid Buschenfelt
afled år 1706, inträdde ett afbrott. Verktygen
öfverfördes nu tillsvidare till Stjernsund, där Polhem
ämnade fortsätta modellarbetet. Men de bistra
krigstiderna gjorde, att statsanslaget indrogs år 1709.

Några år senare, då Carl XII:s intresse för
Polhem började väckas, upptogs tanken ånyo, och
1712 lät konungen befallning utgå om laboratoriets
inrättande vid Stjernsund. Ett nytt årsanslag
beviljades och instrumentmakaren Olof Thelot utsågs
att sköta laborantsysslan. Anstalten uppehölls
sedermera med varierande anslag. År 1739
reglerades anslaget sista gången af ständerna, och
flera modeller blefvo under de följande åren
tillverkade. Men man tyckes ej på någondera sidan
ha varit nöjd med resultaten — Polhem ansåg
anslaget för litet för att något åstadkomma — och
följden blef att institutionen förflyttades år 1748, då
ett 30-tal modeller inventerades och öfversändes
till Stockholm. Efter skiftande öden hafva en del
af dessa, jämte vissa hos bergskollegium förvarade
modeller, slutligen hamnat hos Tekniska högskolan,
som i viss mån öfvertagit laboratoriets traditioner.

Att den antydda centralanstalten icke blef hvad
Polhem ämnat den till, sammanhängde otvifvelaktigt
med, att han åt den för laboratoriet bärande tanken
gaf ett annat, mera verkningsfullt uttryck, då han
anlade Stjernsunds bruk.

Bland de företag, som härstamma från
Polhems mannaålder, är det med all säkerhet intet,
som varit föremål för hans varmaste omtanke och
kärlek i så hög grad som Stjernsund. Kring detta
företag koncentrerade han under en stor del af sin
lefnad sitt arbetsintresse, både såsom uppfinnare
och affärsman, här såg han ett af medlen för sin
allmännyttiga sträfvan i fosterlandets tjänst och
här fann han också den personliga fristad, som
hemmet skänker. Men då han i sin ålders dagar
tänkte på hvad Stjernsund borde blifvit och hvad
det blef, trodde han sig också »hafva begått den
största dårskap, då han först tänkte på detta
manufakturverket» .

Otvifvelaktigt är att tanken på ett manufakturverk 
hos Polhem blifvit väckt under hans utländska
resa, då han fått ett lefvande intryck af de
merkantilistiska idéer som särskildt i Frankrike vunnit
starkt fäste.

Visserligen var man hos oss icke främmande
för de tendenser, som togo sig uttryck i en sträfvan
att inom det egna landet förädla råprodukterna.
Redan den politik, som drefs af Gustaf Adolf och
Axel Oxenstierna, gick i samma riktning. Såsom
antydts var ju också 1600-talet den svenska
storindustriens skapelseålder, som såg fabriker af
hvarjehanda slag uppväxa, icke minst för att förädla det
svenska järnet. Manufaktursmedjor och gjuterier
med »curieuse modeller» voro flerestädes inrättade.
Särskildt hade ju gevärstillverkningen och
vapenfabrikationen nått en beaktansvärd utveckling, och
kring Eskilstuna hade, under Rademachers ledning,
organiserats en handtverksmässig tillverkning af
knifsmiden och verktyg i större omfattning. Men
under de små förhållandena och med bristande
medel var det svårt att få någon fart på rörelsen,
synnerligast då möjligheterna till kapitalbildning
stäckades genom Carl XI:s nivellerande anstormning
mot privatkapitalet. Trots alla sträfvanden och
försök var det, som vid svenska manufakturverk
kunde beredas, endast försvinnande litet emot de
förädlade varor, som importerades, och måhända
hade Polhem icke orätt i sin väl chargerade
iakttagelse, att »utländingen ansåg oss svenskar för
dumhufvuden af värsta slaget, som dugde till intet
annat än stöpa maten i munnen på deras
handtverkare».

Starkt påverkad af den ekonomiska blomstring
han därute såg, tog han för afgjordt att samma
förutsättningar för blomstring skulle finnas här
hemma, om rörelsen blott komme i gång. Det var
alltså samma slutsatser, som dragits både fore och
efter hans tid och som särskildt några tiotal år
senare förmådde Jonas Alströmer att i ännu större
skala än Polhem organisera industriella
förädlingsverk.

För Polhem låg det med hänsyn till hans
föregående verksamhet och hans kring
maskinuppfinningar koncentrerade intresse närmast till
hands att tänka på förädling af de svenska
metallerna. Med sitt manufakturverk afsåg han nämligen
icke endast att göra en insats för uppdrifvandet af
den svenska industrien eller att skapa en god affär.
Hans syfte var kombineradt så till vida, som han
också ämnade göra företaget till en anstalt för sina
egna mekaniska experiment, där han skulle få
tillfälle att omedelbart pröfva sina maskinuppfinningar.
Och då var det just metallerna — särskildt det af
honom vid flera tillfällen högt beprisade järnet —
som måste blifva medlet.

Att manufakturverket anlades i Dalarne är lätt
förklarligt, då i dessa bygder, med deras
järn- och kopparverk, fanns den bästa tillgång på 
råmaterial för fabrikationen. Grannskapet till Falun
var ju också för Polhem af betydelse, då han där
hade en verksamhet, som han ej kunde lämna.
Under en resa pröfvades flera orter i bergslagen.
Sedan bergskollegium afslagit hans anhållan att få
lägga verket vid Avesta, utsågs den slutliga platsen,
där han fann sig tilltalad af de användbara fallen
och den leende vackra, för Österdalarne typiska
naturen. Stället hette då Sund och var deladt
på flera händer. En del ägdes af en prästänka,
Catharina Sundia, som tyckes ha varit en myndig
fru, om hvilken man ännu i dag har sägner att
berätta. På en annan del bodde hustru Susanna
Danielsdotter, och det var den sistnämnda delen,
som först inköptes för manufakturverket.

Polhems medhjälpare vid företagets grundande
var Gabriel Welt, en frände till den präst som en
gång varit Polhems lärare. Han var vid denna tid
häradshöfding i Södertörn. Welt var den
ekonomiska stödjepelaren och den som bar ansvaret
för de första uppgörelserna. »Han var den tiden
något förmögnare än jag,» säger Polhem senare,
och traditionen vid bruket vet ännu i dag berätta,
att vid deras öfverenskommelse Welt sade sig
bidraga med »kapitalet», medan Polhem gaf sitt
»snille och förstånd» som insats. Den 21 mars
1699 köptes de första jorddelarna, och sedan
formaliteterna undanstökats, gaf bergskollegium den
29 maj 1700 de begärda privilegierna för
manufakturverket. Welt hade redan 1699 adlats med
namnet Stjerncrona, och anläggningen fick efter
honom namnet Stjernsund.

Enligt den af bergskollegium gillade planen
var det intressenternas afsikt att vid fabriken
tillverka hvarjehanda »curieuse manufakturer på
konstigt och nätt manér», hvaribland de särskildt
uppräkna: handtverksinstrument, maskiner och
domkrafter, grytor och köksredskap, fat och skålar,
urverk, lås och dörrbeslag, listverk till fönster,
speglar och taflor, mässingsornament till skåp och
schatuller m. m. Råvaror ämnade de hämta från
de närliggande bruken och blott för »det
angelägnaste och finaste» själfva tillverka järn ur malmen.
För manufakturverket erhöllo de 20 års skattefrihet
och dessutom, i enlighet med tidens sed, ensamprivilegium 
för sina maskiner och tillverkningar.

Sedan verket blifvit uppbyggdt begynte efter
hand fabrikationen inom de olika grenarna. Början
gjordes med tillverkningen af en del köksredskap,
särskildt stekvändare, tallrikar och skålar,
hvarjämte äfven låsfabrikationen tidigt kom i gång.
Om den första arbetsfördelningen mellan
intressenterna har man inga bestämda uppgifter, men
antagligt är, att Polhem jämte den tekniska ledningen
äfven öfvertog den ekonomiska förvaltningen af
företaget, och sålunda fick tillfälle att äfven pröfva
sina krafter som affärsman.

Manufakturverket synes i början haft god
omsättning och varit en lofvande affär. Genom de
kraftbesparande maskinerna och en ändamålsenlig
arbetsorganisation kunde tillverkningskostnaderna
hållas nere och varorna säljas billigare än
handtverksalstren.

Men efter några år trädde andra 
<img><b>Polhemsstugan å Stjernsund.</b><br><small>Efter fotografi.</small></img>

omständigheter hindrande i vägen, och för intressenterna
yppade sig hvarjehanda svårigheter, som resulterade
i en ekonomisk tillbakagång. Polhem fick därvid
erfara, att för driften af ett affärsföretag
tillverkningsmetoden blott är en af de många och ej ens
den viktigaste faktorn man har att räkna med.
Synnerligast vid nya företag spännas de
motsträfvande krafterna till ytterlighet för att
neutralisera förmånerna af det nya. Den naturliga
konkurrensen — afundsjuka behöfver man ej
benämna den — kapitaltillgången, afsättningsmöjligheterna, 
arbetarförhållandena äro andra faktorer,
som medverka till ett affärsföretags utveckling i
den ena eller andra riktningen.

Bland de svårigheter, med hvilka Polhem vid
Stjernsund hade att kämpa, nämner han själf i
första rummet arbetarförhållandena. Vid flera
tillfällen klagar han öfver, att arbetare, som vid verket
fått sin utbildning, fara ifrån honom. Löneförhållandena 
tyckas därvid ej ha spelat så stor roll,
utan fastmera en viss obenägenhet att handtera
maskiner och en viss, i alla tider återkommande
lust att från landsbygden komma bort till större
förhållanden. Många togo under krigen värfning
som soldater, när de »sågo de nysslegde recruters
yppiga lefverne, som hade fått ansenliga legor att
grassera med». Andra höllo ej Stjernsund »värdigt
nog att vistas på», utan reste in till någon stad,
där de mottogos »så mycket häldre som det var
ondt efter goda arbetare». Polhem ville gärna
också anklaga »illvilliga människor» att öfva
påtryckningar, hvarvid han särskildt tänkte på de
stadshandtverkare, med hvilka han genom sin
fabrikation kom i konkurrens. Bergskollegium,
som mottog Polhems klagomål, förbjöd
handtverkarna att utan intressenternas tillstånd lämna
verket, men detta båtade föga.

En annan sak, som gjorde Polhem bekymmer,
var tullförhållandena. Denna tid var ju näringslifvet 
tyngdt af pålagor i alla möjliga former, både
tillverkningsskatter, import- och exporttullar. År
1712 lyckades det honom att jämte en del andra
förmåner af Carl XII utverka 10 års frihet från
stora och lilla tullen, något som tyckes ha haft en
välgörande verkan på brukets ekonomi. Senare
klagades det emellertid ånyo på tullen, synnerligast
»för allt uppehåll och chicaners skull», då
fabrikerna måste visiteras och värderas.

År 1730 riktades också anmärkningar mot
järnet i bergslagen, som gjorde att varorna blefvo
dåliga och svåra att försälja. Förut — sade man
— köpte »norrbaggar, jämtar och borgare i
småstäderna mera än man kunde tillverka», men nu
måste man skicka smederna kring landet för att
försälja det lilla som fanns.

Vid samma tid hade också urmakeriet råkat i
lägervall, då urmakarna »ej låtit sig nöja med så
skälig lön, att någon frukt för intressenternas möda
och förskott har kunnat falla af verket». Polhem
omorganiserade därför urfabriken och öfverlät
förvaltningen åt sin brorson Anders Polhammar.
Efter detta tyckes företaget ha gått bättre, och
det är från tiden efter 1730 de flesta till vår tid
bevarade — med A. Polhammar signerade —
Stjernsundsuren härstamma. Den 3 november 1737
gick en eldsvåda öfver bruket, hvarvid flera
maskiner och instrumenter förstördes, och en del af
rörelsen måste nedläggas.

Tidvis var bruket utarrenderadt till andra,
men ännu på sin sena ålderdom hade Polhem
befattning därmed, då han år 1750 utarrenderade
hela sin del af Stjernsund till Anders
Polhammar, hvilken sedermera genom kontrakt med
arfvingarna behöll den äfven flera år efter
Polhems död.

Att Stjernsund icke blef hvad Polhem ämnat
det till, sammanhängde — om man vill se saken
från andra synpunkter än dem Polhem själf
uppmärksammade — otvifvelaktigt med, att hela
företaget var planlagdt efter alltför vidtfamnande
principer, för hvilkas tillämpning tiden ej var mogen.
Det bärande i Polhems idé var icke blott att skapa
ett förädlingsverk för beredning af varor, som redan
voro kända, utan mer eller mindre medvetet låg
bakom hans sträfvan också tanken på att hos
allmänheten uppväcka nya behof och att omgestalta
formerna för den industriella produktionen. Han
ville i medvetandet inpressa känslan af att
ändamålsenliga maskiner och verktyg inom alla lifvets
områden voro en ekonomisk vinst både för den
enskilde och det allmänna.

För dylika reformsträfvanden blef Stjernsund
Polhems förnämsta experimentalfält. Här
kombinerade han på det närmaste sin
uppfinnarverksamhet med de nationalekonomiska
omdaningsplanerna och med det personliga affärsintresset.
Ej blott organisationen, utan så godt som hvarje
detalj i arbetet var en nybyggnad från grunden,
där han själf var både initiativtagare och arbetare.
Det gällde för honom icke blott att sköta verkets
ekonomi och skapa de yttre affärsförbindelserna,
utan han hade också att uppfinna, konstruera och
låta utarbeta maskiner för sin nya fabrik. Vid
sidan därom gällde det att välja områden för
fabrikationen och att göra modeller till de nya
instrument och redskap af allehanda slag, som skulle
i fabriken tillverkas — således att göra äfven det
arbete, som en modern storindustri redan finner
färdigt eller på specialområden fördeladt. Då allt
detta kräfvande arbete blott var ett led i hela hans
lifsverksamhet — vid sidan därom hade han ju
byggnadsarbeten i skilda delar af landet och ständigt
växande uppdrag från olika håll — så är det
uppenbart, att det skulle fordrats nästan öfvermänskliga
krafter för att kunna lyckligt uppbära det hela,
äfven om han hos samtiden mött förståelse för
sina planer.

Men nu fanns icke denna förståelse. Polhems
plan att omskapa näringslifvets arbetsmetoder i
praktisk riktning och att i massa tillverka nya
artiklar, var något så fullkomligt nytt, att folket
helt enkelt saknade krafter — både ekonomiska
och intellektuella — att absorbera det nya. Han
ville lyckliggöra sina landsmän med ändamålsenliga
föremål, men beställningarna uteblefvo och man
hade ej behof af hans inventioner! Det är samma
iakttagelse, som kan göras äfven vid ideella
reformrörelser. Folkets tankemekanism har sina 
förutsättningar i utvecklingen och tål sällan mera än
hvad den härdats till. Om redan vid Polhems
bergverksarbeten samtiden hade svårt att förstå
hans tankar, måste detta i än högre grad vara
fallet, då det gällde den verksamhet, som
tillkommit på hans eget initiativ. I det förra fallet
förefanns åtminstone ett behof, som skulle
tillfredsställas, då man anlitade hans hjälp. I det
senare fallet hade han äfven att upparbeta själfva
behofvet — först inpressa i medvetandet att
alldeles nya föremål behöfdes, och sedan öfvertyga
mängden om, att just hans föremål voro de bästa.
Det är affärsteknikens stora metod, men äfven den
var i viss mån en nyhet för tiden.

Med tanke på tidsförhållandena, behöfver man
knappast pejla efter personliga grunder eller
tillfälliga omständigheter, om man vill finna orsaken
till att Stjernsund förorsakade Polhem bekymmer.
Snarare synes det anmärkningsvärdt, att företaget
verkligen kunde blifva hvad det blef. Då
sedermera frihetstidens vidtgående försök att framtrolla
en förädlingsindustri ohjälpligen strandade, ägde
Stjernsund ännu bestånd som manufakturverk, och
under förändrade verksamhetsformer lefver det
ännu den dag som är. Det är icke många svenska
förädlingsverk från den tiden, om hvilka man kan
säga detsamma, och i alla händelser ej om dem,
som grundades under den merkantilistiska
patriotismens glansålder. Trots Polhems egen klagan öfver
ett misslyckadt försök får Stjernsund nog ändå
betraktas som en mönsteranstalt — icke blott därför
att det var en bestämd föregångare till 
frihetstidens industriella företag, utan också därför att
det hade nog inneboende styrka att äga bestånd
ännu när de flesta efterföljare ramlade. Kanske
har man rätt att vid denna iakttagelse peka hän
på <i>affärsmannen</i> Christoffer Polhem, liksom man i
verkets fortbestånd också kan se en seger
åtminstone för en del af hans reformsträfvan.

Otvifvelaktigt var det Polhems tanke att
efterhand utvidga fabrikationen vid Stjernsund, men då
varorna icke fingo den efterfrågan han beräknat,
kunde fabrikationen endast inom några få områden
utvecklas. I många fall fick han nöja sig med att
skapa uppfinningarna eller konstruera modellerna.
Stjernsund blef i hvarje fall centralpunkten för
hela hans fria uppfinnarverksamhet under
mannaåldern. Om Polhem också vid Stjernsund icke
gjorde alla de uppfinningar, till hvilka han själf
tog initiativet, så stå de dock mer eller mindre i
samband med hans manufakturverk, hans
laboratorium eller hans enskilda verkstad, som voro
därstädes belägna under hans mest intensiva arbetsår.
En redogörelse för hans viktigaste uppfinningar
försvarar därför sin plats i detta sammanhang.

De uppfinningar, åt hvilka Polhem vid
Stjernsund först ägnade sin uppmärksamhet, voro gifvetvis
maskinerna och modellerna för manufakturverket.
Men därunder drefs han småningom också in på
andra områden. Själffallet var ju, att det för honom
var ett tacksamt tillfälle att nu få gifva fritt uttryck
åt sina intentioner. Ännu mera än inom de på
uppdrag grundade arbetsfälten kunde han här låta
hela sin fantasikraft och arbetsglädje komma till
sin rätt, och han visade också det ena lysande
profvet efter det andra på sin skaparförmåga.

Nästan intet område, där maskiner och verktyg
voro af nöden, blef af honom obeaktadt, då både
tekniska och ekonomiska intressen sporrade honom
att sträfva vidare. Vattenkraften, på hvilken han
byggde en väsentlig del af sitt maskinsystem, var
ju möjlig att använda för rationell drift till
hvarjehanda ändamål. Det var den, som från början
varit en af lockelserna till manufakturverket,
»emedan ingen ort af naturen är bekvämligare till
allehanda manufakturer och vattenverk än vårt
fädernesland Sverige med dess många strömmar
och vattenfall». Men äfven för tillgodogörande af
andra drifkrafter gjorde han nya konstruktioner,
för vindspel, för hästvandringar och för handkraft.
Och uppfinningarna afsågo icke endast att tjäna
manufakturerna, utan också öfriga näringsgrenars
behof ville han tillgodose, liksom han — med sin
plan att omskapa den allmänna uppfattningen —
äfven ville tillmötesgå de enskilda hushållens kraf
på ändamålsenliga redskap.

Af de beskrifningar, som han lämnat på några
af sina uppfinningar, kan man icke undgå att
nästan med vemodskänsla se, huru han själf känner
sig liksom instängd af de förhållanden, i hvilka
han lefver. Då han icke har tillfälle att stå i
kontakt med det mera mångsidiga industrilifvet i de
stora kulturländerna, får han begränsa
intresseområdet till de få industrigrenar, som ännu i
Sverige förekomma, och då han tror, att det
behöfves alltför öfvade arbetare »för att kunna sköta
de mest komplicerade maskinerna, så säger han sig
vara förvissad om, att »vore samma invention uti
England eller Frankrike bekant», så skulle säkert
modellen sättas i verkställighet. Söker man att i
ett sammanhang se de olika facerna af den
uppfinnarverksamhet, om hvilken här är fråga, och att
se den mot bakgrunden af det dåvarande Sveriges
ekonomiska kultur, så får man ett ännu starkare
intryck af att det var till de yttersta möjligheterna
han letade sig fram, och att hans skaparvilja icke
begränsades af annat än de yttre förhållanden, öfver
hvilka han ej var mäktig.

Huru många uppfinningar Polhem utfört under
dessa år är svårt för oss att exakt afgöra. Själf
har han visserligen lämnat strödda uppgifter
därom, men då de flesta härstamma från hans
ålders dagar, när minnet nog mer än en gång
svek, är det icke så lått att klart urskilja, om
några äro upprepningar och förbättringar eller om
en del blifvit förbigångna. I några listor
medräknar han äfven sina bergverksanläggningar,
slussbyggnader och monumentala skapelser, i andra
däremot är det endast vissa af maskinerna och
redskapen som fått plats. I allmänhet skiljes där
ej heller mellan modeller och verkligen utförda
eller brukade föremål. I en några år efter hans
död tryckt lista uppgifves antalet af alla hans
uppfinningar till 114. Det vore sannerligen önskvärdt om
minnesfirandet på hans 250-årsdag kunde gifva som
bestående resultat en fullständig utredning om allt
hvad han verkligen uppfunnit. I alla händelser kan
man redan nu påstå, att han under de många år, han
hade sitt stamsäte på Stjernsund, utöfvade en
uppfinnarverksamhet, hvars proportioner äro nästan
häpnadsväckande, både genom sin omfattning och
sin mångsidighet.

Hvad först beträffar de maskiner, som
konstruerades för användning vid hans eget
manufakturverk, så utgöra redan de en afsevärd samling. I
en förteckning öfver sina »nya inventioner vid
Stjernsund» uppräknar han ej mindre än 13 olika
maskiner, nämligen: urmaskiner med vattendrift att
tillverka såväl vägg- som tornur; maskiner att
förfärdiga fat och talrikar af förtent järnbleck; maskiner
att hamra större och mindre skålar; maskiner att
hamra bägare; maskiner att valsa upp djupa
tumlare; sågverk med hyfvel, spont- och räffelverk;
press till pressande af takbleck; klippsax till
spik och knipjärn; valsverk till plåtar och
bandjärn; vattenmaskin att slipa tackjärnsvalsar;
handmaskin att klippa tallrikar runda; klippsax med
vattendrift att klippa takplåtar i fyrkant; samt en
maskin att göra stekvändare.

Flera af dessa maskiner voro synnerligen
komplicerade och mångsidigt verkande. Särskildt de
sinnrika maskinerna för urfabriken och för
tillverkningen af förtenta tallrikar väckte samtidens
beundran. Man förvånades öfver, att en rörelse,
som användes för en del af fabrikationen, kunde
samtidigt alstra en annan rörelse eller automatiskt
komma ett verktyg att stanna. Att »aderton
hammarmaskiner blefvo drifna af ett vattenhjul, men att
de, sådant oaktadt, kunde gå antingen alla tillika
eller hvilka man ville i sänder» — tyckes ha varit
något för Polhems samtid fullkomligt nytt.

Den sedan gammalt i vårt land drifva
vapenfabrikationen riktade Polhem också med
uppfinningar, både för de maskinella anordningarna och
för tillverkningarna. Så t. ex. konstruerade han en
maskin för slipning af kanonkulor, ett »tågverk»
för gevärstillverkningen vid faktorierna och ett
riktverk, »att hastigt kunna rikta och boxa grofva
kanoner på batterier och pråmar». En af honom
uppfunnen kanonmodell blef 1712 påbjuden till
utförande, nya gevärsmodeller fingo tillämpning,
och om vissa af honom uppfunna riktskrufvar
fördes en vidlyftig korrespondens. Carl XII:s
uppmärksamhet riktades särskildt på en kvarn och
en tröskmaskin, afsedda för fältbruk, jämte ett
nytt slags pontonbrygga, som Polhem konstruerat.

För statens räkning gjorde han också ett
upphalningsverk vid amiralitetseskadern i Stockholm
och en myntmaskin, som kom till användning vid
Avesta. Äfven landtgrefven af Hessen beställde af
honom en myntmaskin, som efter hans modell
tillverkades af sonen Gabriel Polhem.

Bland maskiner för industrien nämner Polhem
särskildt ett stort verk, som han konstruerade för
ullspinnerierna. Det skulle drifvas med vatten för
att i en följd tvätta, piska, kamma, karda och
spinna ullen. Enligt hans beräkning skulle
maskinen fungera så väl, att 18 à 20 personer skulle
kunna uträtta lika mycket som 500 i vanliga fall.
Maskinen påbörjades, men slutföra den vågade
han icke, då han fruktade bristande intresse och
ansåg, att för dess skötsel fordrades skickligare
arbetare än man i landet kunde prestera.

Däremot gaf han tillämpning åt flera
förbättringar af de vanliga väfstolarna. Bland de nya
typerna nämner han särskildt en, som ej var större
än att den nästan kunde »stoppas i böxsäcken».
Den var utan trampor med så kombinerade rörelser,
att »allenast en tryckning af handen är af nöden,
som på en gång absolverar alla operationer». I
öfrigt nämnas bland hans textilmaskiner flera
strumpväfstolar, bandstol, varpstol, spolmaskin,
kardmaskin, öfverskäraremaskin, tvinnmaskin,
repslagaremaskin och klädespress jämte en bekväm
balja för tvättning af ull och garn.

För jordbruket tänkte han särskildt med
bekymmer på den opraktiska sädesplanteringen och
konstruerade, för att afhjälpa bristerna, en maskin,
som skulle plantera kornen på viss distans och
viss djuplek allt efter som det behöfdes. Den
skulle vara mycket lättskött och hållbar, och
samtidigt beräknade han att med användning af
vattenmaskiner vid tillverkningen kunna leverera
såningsmaskinen till orimligt billigt pris. För jordbruket
konstruerade han dessutom en tröskmaskin, en
hackelsemaskin, en tufplog för ängars planering, en
mullbråka att skära sönder kokor på åkern och en
sten-åka att bortföra grofva stenar. En s. k.
tegelbråka att sönderdela teglen, var afsedd för en af
jordbrukets viktigaste binäringar.

Kvarnarna voro också föremål för hans
uppmärksamhet. Så t. ex. sökte han genom en 
anordning få väderkvarnarna att alltid hålla sin jämna
gång, oberoende af blåstens styrka.
Vattenkvarnarna gjordes mera komplicerade, så att de
samtidigt kunde användas för malning af säd, sågning
och hyfling af bräder. För sädeskvarnarna
konstruerades en apparat, som visade huru mycket
mjöl därpå blifvit malet, så att mjölnaren ej kunde
»göra det ringaste underslef därvid, änskönt ingen
är tillstädes, som ser honom på fingren». Samma
finurliga tanke gaf han också användning vid en
konsttapp, så beskaffad, att »betjänten i källaren
ej kan tappa mera vin än herrskapet behagar».

Sistnämnda apparat var blott en af de många
låskonstruktioner han gjorde. Inom detta område
visade han en oerhörd uppfinningsrikedom. Så
t. ex. säger han sig ha gjort ett lås, som hindrade
att flera folk fördes in i en fästning, »än
kommendanten ställt nyckeln till»; ett annat, som gaf herrn
i huset möjlighet att göra pigornas och drängarnas
nycklar för tillfället obrukbara; ett tredje, som
visade huru många som varit inne i ett rum och
användt låset; ett fjärde, som var omöjligt att
imitera såtillvida, att om också »någon skulle vilja
beställa hundra tusende af lika storlek», likväl
aldrig samma nyckel skulle kunna användas för
mer än ett. Det i våra dagar ännu brukade
»Polhems-låset» är blott en af hans många
låskombinationer. Själf framhåller han med skärpa, huru
ingen i världen skulle kunna »dyrka eller med
tjufnyckel upptaga» hans lås.

Äfven med tillverkning af vetenskapliga
instrument var Polhem sysselsatt. Sålunda gjorde
han vid Stjernsund arbeten åt Uppsala universitet;
han konstruerade en hörsellur eller »örontub att
hjälpa hörseln» och ett instrument för beräkning
af ljudets styrka. För besmanets indelning
uppgjorde han nya grunder efter matematiska
beräkningar, och »en taktmaskin, som pauserar takten
i musiken», nämnes bland modellerna i hans
laboratorium.

Att Polhems uppfinningar, om hvilka här blott
antydningar lämnats, icke fingo den praktiska
betydelse som han väntat, vittnar måhända mer än
något annat om huru främmande hans tankar voro
för tiden. Många af uppfinningarna stannade i
modellen, andra utarbetades och användes så länge
han själf hade med dem befattning, några gjorde
nytta långt efter hans tid, men knappast en enda
blef föremål för den masstillverkning, som
tydligtvis varit Polhems egen förhoppning.

Visserligen är det svårt för oss att fullt
bedöma orsakerna till detta förhållande, synnerligast
som en mängd af uppfinningarna äro förkomna
och således ej ens den tekniska fackkunskapen har
möjlighet att fullt analysera deras praktiska värde.
Men det råder intet tvifvel om, att skulden
väsentligen får skrifvas på de ogynnsamma
tidsomständigheterna och särskildt på vårt lands små
förhållanden, som ej voro lämpade för Polhems planer.
Den ekonomiska politik, som under frihetstiden
framdrefs, hade tillräckligt arbete med att skapa
storindustri inom några få grenar. Icke ens detta
lyckades, och ännu mindre räckte dess krafter till
för mera omfattande experiment. Många af
Polhems maskiner fingo visserligen användning just i
de nya fabrikerna, men ingen yrkesman föll väl
ens på tanken att rationellt söka tillgodogöra sig
hans öfriga uppfinningar i affärssyfte.

Hvad som icke den industriella
blomstringstiden kunde åstadkomma, det gjorde ännu mindre
den tid, som följde närmast. Såsom reaktion mot
den uppkonstruerade blomstringen följde i vårt
land en period, då så godt som allt näringslif låg
nere. Både åkerbruket, fabriksindustrien,
handtverkerierna och handeln voro under de decennier,
som omslöto öfvergången till det nittonde seklet, så
förslappade, att det knappast har någon
motsvarighet i vår ekonomiska historia. Om det icke skett
förut, så bortsopades åtminstone nu behofvet och
i många fall också minnet af Polhems
arbetsbesparande verktyg och maskiner.

Därmed hämmades de i viss mån också i sina
utvecklingsmöjligheter. Då många af dem glömdes,
kunde ingen direkt bygga vidare på dem, och de
fingo ingen skönjbar kontinuitet framåt. När
sedermera nya behof yppades, var det redan en helt ny
kraftkälla, ångan, för hvilken maskinerna skulle
apteras. Då var det mesta af Polhems verk redan
undanskjutet och möjligheterna för sammanlänkning
voro ringa.

På detta sätt stå en stor del af Polhems
uppfinningar i själfva verket som isolerade företeelser
— endast ofullständigt fyllande sitt ändamål under
uppfinnarens egen tid och sedermera lösryckta
från sammanhanget med följande tiders
uppfinningar.

Att känslan af detta bekymrade Polhem är
säkert, och måhända låg däri den djupaste
grunden till hans missräkning öfver manufakturverket.
Det var den allmänna bristen på förståelse, som,
trots hedersbetygelser och beröm, ofta gjorde hans
tankar bittra — ett tragiskt öde, som träffade
honom, liksom det träffat många store män.

Hvad till våra dagar år bevaradt af de
uppfinningar, Polhem gjorde vid Stjernsund, är
hufvudsakligen modeller — de ofvannämnda, som hamnat
hos tekniska högskolan. På spridda ställen i
landet finnas också arbeten, som härröra från hans
hand eller hans verkstäder, men af de maskiner,
som en gång fungerat, äro icke många rester
bevarade. Mycket förstördes nog under den stora
eldsvådan vid Stjernsund. Af det som därifrån
räddades, förvaras ännu en del vid bruket, men
det är endast sönderfallna maskindelar, hvilkas
sammanhang ingen lyckats identifiera.

Ej heller från den yttre omramningen kring
Polhems verksamhet finnas några nämnvärda
minnen i vår tid. Vid Stjernsund har det mesta
nybyggts sedan hans dagar. En stuga, den s. k.
Polhemsstugan, har enligt traditionen af honom
användts till verkstad eller bostad. Om den
verkligen härstammar från Polhems tid, är den i alla
händelser sedan dess förändrad och flyttad till sin
nuvarande plats. Där förvaras de nyssnämnda
maskindelarna jämte några handgjorda tapeter, som
sannolikt målats åt Polhem. I herrgården på
Stjernsund finnas några samtida porträtt af
Polhem och hans hustru. Om den vackra parken,
genom hvilken strömmen flyter, vill traditionen
också påstå, att den ordnats af Polhem, och
slutligen ligger ännu ett stycke ut i sjön den sten,
dit det säges att han under badning brukade simma.
</chapter>
<img><b>Fru Maria Polhem.</b><br><small>Oljemålning 1703. Stjernsund.</small></img>

<chapter name="Vattenbyggnader. Åtskilliga Anläggningar.">

<h2>============================</h2>

<h2><small>VATTENBYGGNADER. ÅTSKILLIGA
ANLÄGGNINGAR.</small></h2>

<img l></img>
Med den outtömliga rikedom på
intressen, som kan skönjas i
Polhems hela verksamhet,
leddes han så godt som ständigt
under sitt långa lif in på nya
arbetsområden. Stundom var
det tillfälliga uppdrag, som
lockade till vidgade
spekulationer, stundom var det rent
teoretiska studier, som gåfvo praktiska uppslag.
Hans aldrig hvilande arbetslust både sökte och
uppsöktes.

Bland de verksamhetsgrenar, som blefvo
uppmärksammade först under senare delen af Polhems
lif — då han redan nått 50-årsgränsen — intaga
hans vattenbyggnadsarbeten och de olika yttringarna
af hans intresse för Sveriges industriella nydaning
i viss mån en central plats. Det kan i förstone
tyckas, att dessa arbetsområden icke hafva något
inbördes sammanhang. Men då man ser, att det
vattenbyggnadsföretag, kring hvilket han under en
följd af år samlade sitt intresse, för honom likaväl
var ett nationalekonomiskt som ett
byggnadstekniskt experiment, har man allt skäl att här tala
om ett inre sammanhang vid sidan om den yttre
samhörigheten i tiden. För öfrigt var det med
Polhems arbeten som med alla mänskliga. De
fingo sin storhet därigenom att hans mångsidiga
krafter spändes i samverkan.

De här nämnda verksamhetsgrenarna sammanhöra 
på ett alldeles särskildt sätt med den
märkliga period af Polhems lif, då Carl XII visade ett
utprägladt intresse för hans person och hans arbete.
Det var under de år, som följde på vistelsen i
Turkiet, således vid en tid, då konungens makt var
minst, men hans vilja störst att föra Sverige mot
en ekonomisk uppblomstring.

Carl XII tyckes genom sin gunstling Casten
Feif först ha blifvit uppmärksamgjord på Polhem,
då konungen låg i Bender. Polhem hade, med
rekommendationsskrifvelse från den nyinrättade
vetenskapssocieteten i Uppsala, vändt sig till Feif
och framlagt sina bekymmer öfver åtskilliga
svårigheter och tillika redogjort för några uppfinningar,
som han ansåg lämpliga för fältbruk. Feif talade
med konungen, och denne blef genast intresserad.
Han hade aldrig förut vetat, att han hade en sådan
man i sitt rike och beklagade mycket, att Polhem
i så många år »måst gå fåfäng».

Redan i februari 1712 sände Feif till Polhem
en skrifvelse, hvari han betygade konungens nådiga
behag med de gjorda inventionerna och bad om
ytterligare upplysningar angående hans företag. En
korrespondens utspann sig nu, och konungen blef
allt ifrigare att få träffa den man, som väckt hans
beundran. Äfven i skrifvelser till andra personer
framförde Feif konungens berömmande ord om
Polhem, exempelvis till Nicodemus Tessin, som
uppmanades att protegera honom, då han var
alldeles för litet beaktad för att vara en så
enastående kraft. »Hade han varit en främmande,
hade man upphöjt honom i tredje himmelen, men
efter han är en svensk, aktas han intet stor med
all sin vetenskap».

Då konungen lämnat Turkiet fick Polhem
befallning att möta honom i Stralsund. Polhem reste
på våren 1715 med »inventioner tjänliga att göra
fienden afbräck i bataljer, belägringar, etc.», men
tyckes på grund af Stralsunds intagande ha fått
order att stanna i Carlskrona, hvarifrån han åter
begaf sig hem till Stjernsund.

Genom den uppmärksamhet, han väckt å högsta
ort, fördes Polhem emellertid både till
hedersbetygelser och till nya praktiska arbeten. Redan
1714 erhöll han fullmakt som assessor i
kommerskollegium och 1716 fick han titeln kommerseråd.
Samma år fick han af konungen äfven ett annat
bevis på att hans arbete värdesattes, då han
upphöjdes i adligt stånd. Efter den tiden antog han
det namn, under hvilket han gått till eftervärlden,
då han utbytte namnet Polhammar mot det gamla
släktnamnet Polheim, hvilket snart försvenskades
till Polhem.

Det första stora uppdrag Polhem erhöll genom
Carl XII gällde dockbyggnaden i Carlskrona.
Arbetet med en ny dockbyggnad vid flottans station
hade under konungens bortavaro öfverlämnats till
den berömde skeppsbyggaren Charles Sheldon, men
hade på grund af mötande svårigheter ej kunnat
fullbordas. För att bringa frågan till ett slut lät
konungen nu såsom sakkunnig tillkalla Polhem.
Denne hade ju både för bergverk och andra
företag utbyggt vattenfall och sysslat med
fördämningsarbeten, och hade dessutom redan 1712
af amiralitetet anlitats för byggande af en damm
vid Lyckeby kvarnar.

I januari 1716 fick Polhem befallning att resa
till Carlskrona. Sedan han satt sig in i frågan,
föreslog han, att dockan skulle sprängas i själfva
berget och vattnet afdämmas medan sprängningsarbetet 
pågick. Med upptagande af denna idé,
utarbetade nu Sheldon ett förslag, som blef af
konungen godkändt. Sheldon ville emellertid icke
taga ansvaret för afdämningsarbetet, utan uppdrogs
detta åt Polhem.

De fördämningar, som Polhem nu byggde,
ansågos som något för sin tid synnerligen märkligt.
Enligt den beskrifning, som lämnats af Polhems
förste minnestecknare, hvilken själf hade ett
personligt intryck af hans verk, blef »hafsbottnen först
upprensad ifrån grus och lösa stenar, därnäst en
ritning uppdragen på bergets skapnad under vattnet,
där dammen skulle ställas, och därpå begyntes
dammbyggnaden i en half cirkel af några och
sjuttio fots diameter och tjugofyra fots djup;
dammen byggdes hel och hållen färdig ofvanpå
vattnet och sänktes så på en gång neder till bottnen,
hvarest han med en ringa jämkning snart passade,
oaktadt intet tillfälle varit att förut försöka
densamma.»

Genom detta arbete, som »väckte allas stora
förundran» då det vittnade både om djärfhet och
ingående sakkunskap, hade Polhem inom ett nytt
arbetsområde visat sin skicklighet.

Oaktadt det ej förelåg något direkt uppdrag,
gjorde han nu också förslag till åtskilliga
inrättningar vid flottstationen, exempelvis en väderkvarn,
som vid behof skulle länspumpa dockan och tillika
användas för tillverkning af rep och trossar eller
för uppdragning af ankaren och skeppsvirke ur
vattnet. För Polhems hela arbetsmetod och hans
brinnande verksamhetslust var det synnerligen
betecknande, att han på detta sätt sökte vidga
uppdraget.

Emellertid blefvo dessa projekt aldrig utförda,
och Polhem anlitades ej heller för själfva
dockbyggnaden. I stället för att spränga dockan in i
berget, såsom Polhem föreslagit, sprängde man
undan berget och byggde murar af cement, något
som Polhem på sitt drastiska sätt liknar vid att
»hugga bägge friska benen af en människa och
fästa ett par svarfvade träben under henne i stället».
Att Polhem icke anlitades berodde måhända på att
han hade för stora lönepretentioner, ty det fördes
verkligen underhandlingar med honom, liksom han
också senare rådfrågades för dammbyggnaden vid
Carlskrona.

Från fördämningsarbetet vid dockbyggnaden
leddes emellertid Polhem till att spänna krafterna
på ett ännu mera omfattande vattenbyggnadsprojekt.

Ungefär vid samma tid som nyssnämnda
arbete pågick, hade biskop Erik Benzelius i
Linköping funnit ett gammalt förslag af biskop Brask
att anlägga en vattenväg mellan Östersjön oeh
Nordsjön. Denna fråga hade redan länge intresserat
Sveriges ledande män, och Carl IX hade påbörjat
slussbyggnader på sträckan mellan Venern och
Kattegat. En afskrift af det gamla förslaget sändes
nu af Benzelius till Emanuel Svedenborg, som just
då vistades vid Carl XII:s läger i Lund.
Svedenborg talade både med konungen och Polhem om
saken.

Dessa blefvo lifligt intresserade och öfverlade
vid flera tillfällen om möjligheterna för planens
förverkligande. Den ekonomiska frågan ansågs som
den svåraste, men med sin flödande uppfinningsrikedom 
hade Polhem uppslag för dess lösning.
Han tänkte på bildande af ett kompani, han
planlade ett slags fideikommiss åt sig själf, och han
kombinerade förslaget med sina planer på
manufakturernas upphjälpande, då Venersborg skulle få
möjligheter att bli »så god manufakturstad i Sverige
som Bristol i England och Nürnberg i Tyskland».

Efter ett års parlamenterande enades man om
en plan, och kontrakt upprättades med Polhem om
arbetets utförande för statens räkning. Emot en
summa af 40,000 daler smt om året åtog sig
Polhem att under fem år utföra hela kanalbyggnaden. 
Första året skulle en sluss byggas vid
Carlsgraf — den redan på Carl IX:s tid påbörjade
utgräfningen vid Rånnum — och dessutom en damm
i Venern vid älfvens utlopp; det andra året skulle
slussar byggas vid Trollhättan, hvarefter
anordningar för segelfartens öppnande skulle fullbordas
mellan Venern och Göteborg på tredje året, mellan
Venern och Vettern på fjärde året och mellan
Vettern och Norrköping på femte året.

Detta kontrakt godkändes af Carl XII i början
på år 1718 — just då han stod i begrepp att med
tomma händer och med ett utarmadt folk bakom
sig söka eröfra Norge. Man har ingen anledning
betvifla, att det ej var insikten om kanalens oerhörda
betydelse för Sveriges handel, som dikterade hans
beslut, liksom det nog också tilltalade honom, att
det var en svensk man som skulle utföra det
storslagna verket.

Arbetet tog omedelbart sin början, men hade
icke hunnit långt förrän Carl XII:s död drog ett
bredt streck öfver beräkningarna. Därmed miste
Polhem ett mäktigt stöd, och detta gjorde sig
särskildt kännbart vid det arbete han nu hade för
händer.

Den nya regeringen beviljade inga medel för
kanalarbetets fortsättande, och det hjälpte icke, att
Polhem i ett vidlyftigt betänkande till riksdagen
framhöll den ekonomiska nyttan af det nationella
företaget. Många intresserade sig visserligen därför,
men man hade icke Polhems starka tro och icke
hans vidsynta blick för kommunikationernas
betydelse.

Under flera år fick kanalfrågan ligga nere,
och först år 1742 togs den af ständerna upp igen.
Flera projekt sågo därefter dagen, men intet ledde
till resultat, förrän man efter några år åter vände
sig till Polhem, som ännu i sin höga ålderdom
behöll intresset för den segslitna frågan. Ständerna
beviljade nu de erforderliga medlen, ett af Polhem
utarbetadt förslag lades till grund för arbetet, och
1749 började sprängningen vid Trollhättefallen.

Den bärande idén i Polhems plan var, att
slussarna skulle göras djupa och sprängas i själfva
berget — liksom han förut tänkt sig vid dockan i
Carlskrona. Polhem själf, som nu var närmare 90
år gammal, var närvarande vid arbetet och fick
se, huru en af hans mest storslagna tankar tog
gestalt. Den sluss, som ännu i dag bär Polhems
namn, hann visserligen ej fullbordas, medan han
lefde, men den blef i alla händelser ett typiskt
uttryck för grundtanken i hans plan — en tanke,
som i våra dagar åter kommit till heders, då man
börjat bygga djupa slussar. Öfverväldigande i sin
monumentala ensamhet är den också en typ för
Polhem själf — den jättelika kraften, som
samtiden aldrig fullt förstod.

Arbetet med slussarna fortsattes icke många
år efter Polhems död. Det var som om
möjligheterna dött med honom. I mer än ett
århundrade dröjde det innan den af Polhem framdrifna
tanken på en väg mellan Östersjön och Nordsjön
blef verklighet. Den plan han också hyste att
förena Hjelmaren med Venern väntar ännu i dag på
sin fullbordan.

I sin sena ålderdom hade Polhem också ett
annat stort slussföretag om händer, nämligen arbetet
med Södersluss i Stockhom. Redan 1712 hade
stadsbyggmästaren rådfrågat sig med honom vid
reparation af den gamla slussen, hvarmed man
länge varit sysselsatt, och senare togs vid flera
<img><b>Polhems sluss vid Trollhättan.</b><br><small>Efter fotografi.</small></img>

tillfällen hans tekniska erfarenhet i anspråk för
samma sak.

Men arbetet var förenadt med stora
svårigheter. Då man 1744 beslöt att bygga en ny sluss,
nödgades Polhem pröfva en mängd metoder för att
hålla grafven fri från vatten, medan arbetet pågick.
»Hvad outtömligt förråd af utvägar han måste
bruka för att öfvervinna de svårigheter som här
vid vattendämningen sig hoptals yppade, det är
fast otroligt», anmärker ett samtida vittne.
Slutligen måste hela slussverket göras färdigt i land.

Liksom sprängningen vid Trollhättan pågick
arbetet vid Södersluss ännu när Polhem dog, och
det måste efter hans död slutföras af sonen
Gabriel Polhem. När den stora pråmen var
nedsänkt, berättas det, bars den gamle Polhem dit i
en för tillfället utsmyckad länstol, och i själfva
bottnen af slussen blef han högtidligen dekorerad
med det nyinstiftade kommendörstecknet af
Nordstjärneorden! Detta skedde år 1748.

Äfven för slussanläggningar vid Hjelmaren och
i Finland rådfrågades Polhem, liksom också hans
sakkunskap anlitades för brokonstruktioner,
hamnanordningar och vattenbyggnader af olika slag.
Sålunda är — för att blott anföra några exempel
— hans namn fästadt vid några bommar i
Vaxholm, flottbroar öfver Dalälfven vid Husby och
Schedvi, en bro öfver Göta älf vid Rånnum och
det första mudderverket i Gefle. Polhem anlitades
också för uppgörande af planer till Landskrona
fästning år 1748.

Genom sina uppfinningar leddes naturligtvis
Polhem till byggnadsarbeten äfven af andra slag
än de här ofvan nämda. Än af den ene, än af den
andre anlitades han för byggandet af kvarnar,
tröskverk, sågverk, tegelbruk och dylikt, med de
driftanordningar, som lämpade sig för platsen. Så
t. ex. byggde han redan år 1699 ett tegelbruk
åt Vesterås stad, och senare gjordes anläggningar
af olika slag bland annat åt riksrådet von Liewen
på Runsa och riksrådet Cronstedt på Fullerö. Ett
tornur uppsattes af honom år 1728 i Hernösands
rådhus; redan tidigt sade han sig ha uppfunnit en
billig och bra metod att uppsätta urverk i
offentliga byggnader.

Under dylika arbeten fick Polhem också pröfva
sina krafter på rent arkitektoniska problem. Han
blef äfven byggmästare och gjorde planer för
grundmurars uppförande, för takläggning, för rummens
inredning och dylikt. Det är otvifvelaktigt, att
också här hans tankekraft spändes till
framläggandet af nya metoder och nya uppslag, som blefvo
fruktbringande. Särskildt nämnes han såsom
uppfinnare af en metod att lägga näfvertak utan torf
och takved, hvarjämte han konstruerade ett nytt
sätt för hopfalsande af järntaksplåtar.

Från husbyggandet fördes Polhem in på
stadsanläggningsproblemen. Han är säkerligen en af
de första i vårt land, som uppgjort planer för
städers byggande. Här som öfverallt förhärskade det
praktiska draget, då han önskade få städerna byggda
för mindre kostnad och med mera säkerhet mot
eldsvåda.

En plan, åt hvilken Polhem ägnade mycken
omtanke ungefär samtidigt med att han förehade
det stora kanalprojektet, var anläggningen af ett
saltverk i Bohuslän. Det var hans mening att
söka slamma salt ur vattnet och på det sättet
åstadkomma en storartad industri, som skulle göra
Sverige oberoende af utlandet för denna
nödvändighetsvara. Han nedlade också mycket arbete
både på kemiska analyser om saltvattnets
egenskaper och mekaniska uppfinningar för
fabrikationens bedrifvande. Så t. ex. konstruerade han
ugnar och pannor för verket, hvarjämte han tänkte
sig en väderkvarn af ny typ, som skulle placeras
i en rund pråm för att kunna vända sig med den.
Kvarnen skulle dels draga det saltaste vattnet upp
från bottnen genom rör, dels föra vattnet vidare
upp till dammar på landet, hvarifrån det sedan
skulle gå i kokpannorna.

Liksom många af Polhems planer voro direkt
föranledda af tillfälliga olägenheter så äfven denna.
Tanken på saltverket uppkom under en tid, då det
var obetydlig salttillförsel och då Carl XII:s
mynttecken också bidrogo att göra saltet dyrt. För
öfrigt var det flera, som samtidigt funderade öfver
detta problem, med hvilket redan biskop Brask
sysslat. Liksom denne sammankopplade äfven
Polhem frågan med den stora kanalplanen, då han
bland annat beräknade, att kanalen skulle göra
tjänst vid distribuering af saltet till de öfre
delarna af Sverige. Han fick verkligen också år 1717
kungligt privilegium för saltverket, och inbjudan
till lott-teckning utgick. Men liksom
kanalprojektet föll med konungens död, så gick det äfven
med saltverket. Polhem sökte förgäfves intressera
den nya regeringen därför.
</chapter>
<chapter name="Författarskap. Undervisning.">

<h2>============================</h2>

<h2>FÖRFATTARSKAP. UNDERVISNING.</h2>

<img l></img>
Vid sidan om sin praktiska
verksamhet har Polhem också
utfört arbeten af mera spekulativ
art, då han gifvit skriftliga
uttryck åt sina tankar. Om
också endast några få af hans
arbeten äro af trycket utgifna
och sålunda utåt riktade, så
finnas dock bland hans
efterlämnade manuskript en mängd uppsatser, som
kunna betraktas som resultat af en direkt
författarverksamhet. I hvarje fall återspegla de hans
lifsåskådning och vittna om sambandet mellan hans
tankelif och hans praktiska arbete.

Troligen har Polhem under en stor del af
sitt lif sysslat med författarskap, om det också
först är på gamla dagar, som han tagit sig för
att liksom hopsamla intrycken från sitt
händelserika lif. De otryckta uppsatserna äro icke daterade,
och utan ett ingående studium är det svårt att
gifva dem någon exakt tidsbestämning.<footnote><small>De flesta af Polhems otryckta uppsatser förvaras i
Kungl. biblioteket, Stockholm, dit de kommit 1876 genom
gåfva af Polhems ättling excellensen C. A. Manderström.</small></footnote>

Polhems skrifter röra sig framför allt kring
samma områden som hans praktiska arbeten —
mekaniken, teknologien och ekonomien. De tankar,
åt hvilka han gifvit skriftlig form, sammanhöra
på det närmaste med de praktiska resultaten af
hans arbete, då han nedskrifvit både teoretiska
spekulationer, som i viss mån varit förutsättningar
för hans verk, och yttre iakttagelser, som gjorts
under hans mångsidiga arbete.

Att de vetenskapliga spekulationerna vid
Polhems verksamhet icke spelat den minst betydande
rollen är alldeles uppenbart. Äfven om man i
honom framförallt vill se den praktiske mannen,
kan man dock icke undgå att märka hans vördnad
för de teoretiska kunskaperna eller det djupgående
tankearbete, som ligger bakom det han utfört.
Hela hans arbetsmetod är vetenskaplig, både i sin
sträfvan efter förståelse för sammanhanget och
i sin kritiska läggning. Med matematikens tillhjälp
analyserar han möjligheterna för de mekaniska
rörelserna, med fysiken och kemien beräknar han
den naturliga verkan af de kombinationer, som
försökas, och på nationalekonomiska grunder bygger
han sina industriförsök och kalkylerar
affärsföretagets möjligheter. Han är verkligen — såsom
samtiden också uppfattade — vetenskapsman.

Otvifvelaktigt är, att just i denna spekulativa
syn på de praktiska problemen ligger en af
förutsättningarna för Polhems styrka. Han är äfven
här föregångsmannen, icke blott den praktiska
mekanikens fader, utan den förste i vårt land,
som på allvar ställt praktiska problem af denna
art under teoriernas synvinkel. Ingen har heller
före honom i samma utsträckning som han
förmått att värdesätta och utnyttja själfva
samhörigheten mellan de olika kunskapsgrenar, som hafva
betydelse för ett praktiskt arbete. Ja — kanske
har han i det fallet endast få likar i vår egen
tid. Ännu är väl icke samtiden fullt öfvertygad
om nyttan af teoretiska kunskaper för praktisk
näringsutöfning, och i alla händelser är det icke
alla som inse, att de ekonomiska kunskaperna
hafva något värde för tekniska yrkesmän.

Den så att säga vetenskapliga uppfattningen
af de praktiska spörsmålen framskymtar öfverallt
i Polhems skrifter, och han understryker på många
ställen betydelsen däraf. Samtidigt med att han
ser hela sin uppfinnarverksamhet i ett större
sammanhang och reflekterar öfver konstens beroende
af naturen, söker han äfven för detaljarbetet
värdesätta den rent teoretiska spekulationen. Liksom
»ett konungarike utan oeconomie, commerce och
manufakturer är likt en människa utan kropp,
fötter och händer» så äro »desse utan mechanique,
physique och mathematique lika samma människa
utan lif, minne och förstånd» säger han i ett af
sina betänkanden. Men denna uppfattning har
äfven tagit sig själfständiga uttryck i flera
uppsatser öfver rent vetenskapliga frågor inom
ämnesgrupper, som med de nyssnämnda stå i
sammanhang.

Sålunda utgaf han en liten handbok i
matematik under titel »Ett kort begrepp af det
som pryder ungdomen, gagnar mandomen och
förnöjer ålderdomen.» I den af Emanuel
Svedenborg redigerade Dædalus hyperboreus redogöres
för flera af Polhems vetenskapliga experiment,
såsom om ljudets beskaffenhet, om vädrets
resistence mot fallande tyngder och ett »behändigt
sätt att räkna interessen på interessen till många
år». Bland hans otryckta anteckningar finnes en
»encyclopedi i de matematiska vetenskaperna»,
samt en mängd uppsatser i mekanik, fysik och
astronomi, exempelvis om himlakropparnas rörelse,
om materiens egenskaper, om de fyra elementen,
om tyngdlagen, om pendlars vibration, om
»mechanica naturalis eller naturens konstiga
sammanhang» etc. Inom detta som inom alla hans
verksamhetsområden är det en alldeles förvånande
produktivitet, som sväller ut till att tangera så
godt som alla vetenskapliga problem, som
upptogo den mångfrestande tidens tankar.

Polhem stod också under flera år i
korrespondens med vetenskapsmän i Uppsala, hvarvid
— för att citera Svedenborg — »många
djupsinniga meningar, nya experimenter, inventioner
och maskiner både till upplysning uti mechaniquen
i gemen som ock uti physica generali et speciali,
i astronomien, ja ock uti oeconomien blefvo
gjorde».

Att Polhems spekulationer inom dessa
områden innehålla nya uppslag och värdefulla
synpunkter framgår oförtydbart af samtida omdömen
om hans verk. Den fullständiga granskning af
hans skrifter, som ännu icke är företagen, skall
säkerligen visa, att han äfven som teoretiker var
föregångsman. I hvarje fall vittna hans arbeten
om att tidens vetenskapliga problem icke af honom
lämnades obeaktade, att han följde de skiftande
<img></img>
<img></img>
rörelserna och att han själfständigt byggde vidare
på det vetenskapliga materialet.

Ännu mera produktiv var Polhem, då det
gällde att kombinera de teoretiska kunskaperna med
de praktiska rönen. Visserligen är det knappast
något af hans tryckta arbeten, som har till
hufvudsyfte att lämna anvisningar i tekniska frågor, men
i stället finnas bland hans manuskript en mängd
uppsatser, som tydligen hafva en dylik innebörd.
Hans år 1729 utgifna »Berättelse om de förnämsta
mechaniska inventioner, som tid efter annan af
commercierådet Christopher Polhem blifvit
påfundne» är väl snarast en stridsskrift eller
försvarsskrift, om den också lämnar en ypperlig
redogörelse för de tekniska detaljerna och en god
inblick i tidens uppfattning af de hithörande
problemen. Öfriga tryckta skrifter, där tekniska
anvisningar lämnas, äro till sitt syfte framför allt
nationalekonomiska, exempelvis hans betänkande
af 1720, där metalltekniken behandlas, och det
1726 publicerade »Allmänne hushåldsförslag», som
bl. a. ger goda råd för åkerbärgning, för lins
bråkande, för kärrs och mossars beredning till
åker och äng.

De tekniska ämnen, som i Polhems otryckta
skrifter behandlas, äro däremot lika mångsidiga
som hela hans yttre verksamhet. I en massa
specialafhandlingar och i samtal mellan fader och
son, theoreticus och practicus eller andra
fingerade personer, redogör han för sin uppfattning
om metallberedning och bergsmekanik, kanaler
och slussbyggnader, kvarnar och vattenkraftsledningar, 
stensprängning och tegelslageri, skogshygge
och tjärubränning, husbyggnader och takläggning,
skeppsbyggeri och navigation, slaktning och
läderberedning, urmakeri och instrumenttillverkning och
för öfrigt de flesta speciella industrigrenar. I sin
omfångsrika alstring ger han också vittnesbörd
om, att hushållens tekniska frågor icke äro honom
obekanta. Han lämnar recept på olika ölsorter
och de mest delikata bröd, han visar huru frusna
ägg och äpplen skola behandlas, och han upprättar, 
med beskrifning efter kemiens vetenskapliga
grunder, matsedlar, som nog kunde tillfredsställa
tidens högsta anspråk.

Om också dessa uppsatser icke publicerades
— kanske ansåg han, att de praktiska
arbetsresultaten borde föra hans talan utåt — så var
dock redan deras nedskrifvande något för tiden
ovanligt, ett vittnesbörd om Polhems inneboende
känsla för kontinuiteten i utvecklingen och för
nyttan af att den ena generationen tillgodogör sig
den föregåendes erfarenheter. Denna känsla
sammanhängde otvifvelaktigt med hans genomgående
vördnad för kunskapen, men var dock i hela sin
läggning praktisk. Äfven i detta fall får man nog
visa på en sen eftervärld som hans arftagare.

Polhems funderingar öfver näringslifvets
tekniska detaljer sammanhöra på det närmaste med
hans författarskap i ekonomiska frågor.

Inom det ekonomiska området äro skrifterna
bland Polhems viktigaste arbetsprestationer, då
han här verkligen riktat sitt författarskap utåt i
rent praktiskt syfte och betraktat det såsom ett
medel för vinnande af ett föresatt måt. De
viktigaste af Polhems ekonomiska arbeten äro därför
af trycket utgifna, medan andra såsom betänkanden
inlämnats till myndigheterna. Men äfven bland
hans otryckta anteckningar finnes åtskilligt, som
ger stoff för bedömande af hans ställning till
dessa frågor.

Den bärande idén i Polhems ekonomiska
författarskap är hans sträfvan för Sveriges ekonomiska
uppblomstring, således samma sträfvan, som i viss
mån går som en röd tråd äfven genom hans
uppfinnarverksamhet och hans egna affärsföretag.

Det vill synas som om Polhems spekulationer
inom dessa områden började taga sig skriftliga
uttryck ungefär vid den tid, då han blef titulär
ämbetsman i kommerskollegium — liksom ville han
göra tjänst för brödet. Ett betänkande om
manufakturernas upphjälpande ingafs redan 1714 till
kommerskollegium, hvarvid han särskildt påyrkade,
att Avesta kopparverk skulle upphjälpas och
åtgärder vidtagas för det goda Dannemorajärnets
användande till manufakturer. Sedermera
tillspetsade han ytterligare sina tankar under sin
praktiska verksamhet, särskildt då det stora
kanalprojektet låg före, och 1720 ingaf han till
riksdagen ett betänkande angående »oeconomien och
commercen uti Sverige» samtidigt med planen om
segelfartens inrättande mellan Stockholm och
Göteborg. I nyssnämnda »Hushåldsförslag», som också
ingafs till riksdagen och trycktes 1726, behandlades
några specialfrågor af ekonomisk och teknisk art
och slutligen nedskref han sitt, först 1761
publicerade »patriotiska testamente eller underrättelse
om järn, stål, koppar, mässing, tenn och bly för dem
som vilja begynna manufacturer i dessa ämnen».

Det som för Polhem stod som det förnämsta
medlet för Sveriges uppblomstring var 
manufakturernas upphjälpande genom råprodukternas
förädling inom landet. Det bristande intresset för
dessa frågor nämner han i första rummet då
han talar om »Sveriges förnämsta sjukdomar»;
han har ej nog kraftiga ord för klander emot
städernas borgare, som köpa utländska produkter;
med uddig ironi låter han »holländaren» relatera
alla de missförhållanden i Sverige, som göra den
svenska köpmannen till hans »creatur», och med
skärpa betonar han, att borgerskapet är landets
svagaste stånd, därför att städernas inbyggare
icke »blifva vid sina rätta näringsmedel, hvaribland
manufakturer äro de förnämsta».

Polhem ansåg, att det framför allt var de svenska
metallerna, som borde tillgodogöras för
manufakturerna, och knappast någon har väl med sådan
skärpa som han betonat, huru just järnet »den
allra nödvändigaste och nyttigaste af alla metaller»,
långt mera värdefull än silfver och guld, är Sveriges
rikedomskälla. Han yrkade på, att järnbruken
borde frigöra sig från ekonomiskt beroende af
utländingar, och gentemot dem som fruktade att
förlora utländska kunder, om järnet inom landet
förädlades, framhöll han, att utländingarna borde
icke »kommendera hvad slags järn de behaga
liksom järnverken hörde dem till».

I sina ekonomiska skrifter understryker
Polhem också betydelsen af det, som genomgår hela
hans lifs praktiska verksamhet: förbättring af
arbetsmetoderna genom tillgodogörande af nya
uppfinningar. Maskinernas användning i allt mera
fulländad gestalt är för honom en af
grundbetingelserna för manufakturernas uppblomstring,
och för detta syfte anser han att alla naturliga
kraftkällor böra tillgodogöras. Särskildt
vattenfallens nationalvärde har väl knappast någon före
honom så skarpt betonat, liksom han ju också i
sina skrifter framhållit betydelsen af vattenvägarnas
reglering — dessa af naturen gifna betingelser för
hela vårt lands ekonomiska kultur.

En viktig hörnsten i Polhems ekonomiska
system var handelsfriheten. Han var bestämd
motståndare till importförbud och konstladt skydd
för den inhemska handeln och förde vid flera
tillfällen strid mot monopolen »som för ett rike äro
så hälsosamma som kallbrand för en människa».
Vid tal om grundvalarna för ett rikes välstånd
framhåller han, att »man har öfverallt och i alla
tider befunnit, att så länge handeln fått behålla
sitt fria och lifliga lopp, hafva små ting blifvit stora,
som Tyrus och andra städer fordomdags», och med
sitt för tiden karaktäristiska bildspråk ägnar han de
svenska köpmännen följande spetsiga ord: »Hvad
inrikes handelsmännernas forthjälpande beträffar, så
år därmed beskaffat liksom med små barn, når de
skola gå; ty så länge man håller dem vid händerna
och leder dem, drista de aldrig på sig själfva, utan
vilja ständigt vara ledde; men släpper man dem
handlösa, så reda de sig själfva och lära då mycket
förr gå än eljest; samma beskaffenhet är med
handelsmännerna; ty så länge de njuta alleslags förmåner
och beneficia af publico, betjena de sig af dem
och gå icke ett steg därifrån; men om de ej njuta
någon annan förmån mot utlänningarna än blotta
burskapet, då nödgas de aemulera med utlänningarne 
och bruka samma konst och flit.»

Polhems kraf på manufakturernas upphjälpande
var, såsom redan i annat sammanhang antydts, i
viss mån ett utslag af tidens tendenser, om också
väckelseropet kom tidigare från honom än från
andra. Länge ställde man sig oförstående till och
med för själfva hufvudtanken och beskyllde Polhem
för egennyttiga afsikter, men senare fick han
bevittna, huru frihetstidens ekonomiska politik, med
upptagande af samma tankar, centraliserades just
kring intresset för manufakturerna. Han fick också
se, huru Jonas Alströmer, som något senare än
Polhem börjat föra manufakturernas talan, blef
hufvudpersonen i en väldig rörelse, som vardt en
af de märkligaste företeelserna i hela vår
ekonomiska historia.

Det sätt, hvarpå rörelsen framdrefs,
tillfredsställde emellertid icke Polhem. De manufakturer,
som gynnades af frihetstidens politik, voro baserade
på råvaror, hvilkas beredande inom landet skulle
bli föremål för särskilda anstalter, medan ju den
bärande tanken i Polhems planer var de redan
förefintliga produkternas förädling. Systemet med
statssubvention å ena sidan och restriktioner å den
andra, stod också i bjärt motsats mot Polhems
åsikter. Med tydligt riktad spets skref han också
i sitt politiska testamente: »låtom oss icke skryta
med det som lyser en liten tid, utan tänkom på
det, som kan göra riket rikt och lända landet till
förkofring i längden!»

Polhem fick icke öfverlefva den ekonomiska
blomstringens tillbakagång. Men det är ju märkligt,
att de hufvudanmärkningar, han riktade mot
systemet, berörde just den förkonstling, som förorsakade
systemets fall. Huru komplicerade än orsakerna
voro, säkert är, att den hejdlösa subventionen och
saknaden af en naturlig jordmån för just de
industrier, som omhuldades, efteråt betraktats såsom
olycksbringande försyndelser.

Det kan också förtjäna erinras om, att de
grundvalar, på hvilka följande århundrade byggde
en varaktigare ekonomisk blomstring, voro
besläktade med de af Polhem förordade. Näringsfriheten,
uppfinningarna och kommunikationerna voro
lösenorden i 1800-talets ekonomiska historia. Att järnet
och vattenkraften äro Sveriges rikedomskällor är
i våra dagar erkändt af alla, liksom det anses
oomtvistligt, att en nationell industri framför allt
bör byggas på de för landet naturliga råprodukterna.

*

Polhem har gifvit skriftligt uttryck åt sina
tankar äfven i en mängd andra ämnen än de här
berörda. För nästan ingen fråga kände han sig
främmande, om han också lät sina tankar
ansluta sig till de delar af tidens problem, som
lågo hans stora lifsintressen närmast. Hans
författarskap inom dessa olika områden är väl knappast
afsedt för en större publik, men hans anteckningar
gifva i alla händelser en god inblick i hans
lifsåskådning, då de återspegla rikedomen i hans
intressen och rikedomen i hans eget själslif. Hvad
man här — liksom i hans öfriga verksamhet —
tycker sig skönja som ett genomgående drag, är
krafvet på ordning och sammanhang, under en
vördnadsfull känsla inför naturens lagbundenhet.
Men det är också den praktiska afsikten och den
kloka blicken, som här komma till synes.

Hushållens och hemmens angelägenheter voro
ofta föremål för hans spekulationer. För
sparsamhet och god hushållning ger han praktiska
anvisningar, bl. a. i ett 1745 tryckt »Samtal mellan
en svärmoder och en sonhustru om alla
hushållsförrättningar», och om hälsovård och uppfostran
har han skrifvit flera uppsatser med tillämpning af
sina vetenskapliga kunskaper. Äfven här förvånas
man öfver att få läsa tankar, som först i våra dagar
kommit till heders, och det är nästan en fullt
modern åskådning man tycker sig skönja.

Hvad han genomgående förordar, är ett
naturenligt lefnadssätt och en sund skötsel af kroppen,
då det både för ekonomien och hälsan är nyttigast
att vara måttlig. »Naturen åstadkommer icke någon
sjukdom, men hvad som sker, det har sådana
orsaker, som strida mot naturens lag,» säger han.
»Den bästa diet är att aldrig hålla diet», och för
man ett ordentligt lefverne i mat, sömn, kläder,
rörelse, etc., så blir man bäst härdad mot
sjukdomar. Medicinen tyckes han framför allt tillskrifva
en suggererande verkan, då han talar om att
»folkets tro gör effekten» och att »det är lätt att
curera gammalt folk, som kan hjälpa under med
sin tro till god verkan». Med skärpa vänder han
sig mot seden att gifva barn alltför tung föda —
»om barn hölle sig från kött, skulle koppor och
messling aldrig finnas till» — hvarjämte han äfven
anser den då för tiden nödvändiga lindningen af
småbarn vara skadlig.

Beträffande uppfostran framhåller han, att man
bör gifva akt på barnens anlag och böjelser och ej
göra undervisningen alltför likformig. Gossarna
böra få undervisning äfven i praktiskt arbete, såsom
att snickra och svarfva, då dylikt arbete bör
uppskattas mera än förut. Att gifva barn aga i otid
anser han olämpligt. Äfven tjänarna bör man
behandla med mera mildhet än vrede. »I min
ungdom» — säger han — »kunde jag icke tåla
något galit och oriktigt arbete, innan jag lät käppen
eller karbasen komma till sin rätt; men tiden och
åldern har utvist hvad skada och olägenhet man
har däraf, så att jag liksom med gewalt har måst
förbyta min stränghet till mildhet och sökt med
caresser och goda ord bringa dem till skicklighet,
hvilket har tyckts göra större effekt till mitt nöje.»

Polhems realistiska syn på tingen kommer
också till synes i en del filosofiska och
religionshistoriska uppsatser, som han skrifvit. De ansluta
sig på det närmaste till hans astronomiska eller
kosmologiska spekulationer. I en vidlyftig uppsats
har han behandlat skapelsehistorien, som han söker
naturvetenskapligt förklara. I några andra
uppsatser vänder han sig mot en på sin tid mycket
bemärkt man, den tyske läkaren Dippel, som genom
sin pietistiska filosofi väckte ett visst uppseende i
Stockholm på 1720-talet. I »Näseglas för herr
Dippel» m. fl. uppsatser går han skarpt till rätta
med mystikerns försök att matematiskt bevisa Guds
varelse eller att fysiskt bevisa Guds mirakel. »Det
gudomliga väsendet, som icke tillåter annat begrepp
än själfva tron och hvad därtill hörer,» säger han,
»bör icke förväxlas med det naturliga väsendet,
som begripes under ordet mechanismus, ty att
göra däraf en blandning är ingen capabel mer än
Gud själf.»

Polhem har också skrifvit uppsatser i språk
och låtit sitt kraf på ordning och regelbundenhet
taga sig uttryck i ett förslag till universalspråk. I
en kritisk uppsats om Folkungasagan har han
försökt sig på historieforskning, hvarjämte han strängat
skaldelyran i ett utkast till en komedi och i flera
rimmade sentenser i epigrammatisk form.

*

Samtidigt med att Polhem genom sina praktiska 
arbeten och sitt författarskap öfvade inflytande
på sin samtid, fick han äfven tillfälle att låta sina
tankar genom lärjungar öfvergå till eftervärlden.

Det vill synas som om Polhems första afsikt
varit att utveckla »laboratorium mechanicum» äfven
till en undervisningsanstalt, men organiserad såsom
sådan blef den icke. Emellertid låg det i sakens
natur, att bergskollegii unga stipendiater sökte råd
af den förfarne mannen, och snart uppstod i
verkligheten en skola kring mästaren. De mest lofvande
stipendiaterna vistades i hans hus, där de åtnjöto
hans undervisning och antagligen hjälpte honom
med praktiska arbeten. Ju mera Polhems rykte
steg, dess mera eftersökta blefvo platserna, och
män i framstående ställningar bönföllo om hans
undervisning för deras barn.

Flera af de personer, som under 1700-talet
gjort sig bemärkta såsom teknici i vårt land, äro
lärjungar af Polhem. Så t. ex. kan i första rummet
nämnas Emanuel Svedenborg, som under flera år
stod i liflig beröring med honom och hvars hela
lifsåskådning i många fall tagit intryck just af
Polhems spekulationer. I sitt arbete »Dædalus
hyperboreus» har Svedenborg med lärjungens
vördnad ägnat flera uppsatser åt Polhems uppfinningar.
Bland hans öfriga lärjungar kunna nämnas
Sveaborgs skapare Augustin Ehrensvärd,
vattenbyggaren Daniel Thunberg, arkitekten Carl Johan
Cronstedt, stadsingenjören i Stockholm Petrus
Tillæus och grundaren af Gravendalsverken,
Sebastian Grave.

Äfven utlänningar sträfvade efter Polhems
undervisning. Då han återvände från sin resa till
Hannover medföljdes han af två unga män, Ripking
och Schwartzkop, som skulle af honom inhämta
»de mekaniska vetenskaperna», och senare kommo
ytterligare två lärjungar, Bähr och Hansen, från
samma land.

Om Polhem också icke organiserade någon
undervisningsanstalt, så medverkade han likväl vid
inrättandet af institutioner, som skulle direkt främja
de teoretiska studierna. Vid grundandet af
vetenskapssocieteten i Uppsala år 1710 tog han en
verksam del, och antagligen kan man se förarbeten just
till denna institution i ett bland hans
anteckningar liggande förslag till ett
»collegium-physico-mechanico». Han synes ha tänkt sig detta 
kollegium som en vetenskaplig motsvarighet till det
praktiska laboratoriet och säger sig hafva hämtat
idén från de vetenskapliga societeterna i utlandet.
Uppsalasocieteten gaf uppslaget till hans förut
omtalade korrespondens med vetenskapsmännen i
lärdomsstaden och, det var i viss mån också genom
den han fördes i beröring med Casten Feif och
Carl XII.

Då senare vetenskapsakademien i Stockholm
inrättades, hufvudsakligen på initiativ af Carl von
Linné och Mårten Triewald, var Polhem en af dem,
som vid första sammankomsten kallades att inträda.
Redan under första verksamhetsåret 1739 tog han
säte i akademien och tjänstgjorde, oaktadt sin höga
ålder, såsom preses under juli, augusti och
september 1744.
</chapter>
<chapter name="Familjeföhållanden. Eftermäle.">


<h2>============================</h2>

<h2><small>FAMILJEFÖRHÅLLANDEN.
EFTERMÄLE.</small></h2>

<img l></img>
Om Polhems förhållande till sin
familj känner man icke mycket.
Ingen brefväxling med hans
anhöriga är till vår tid bevarad.
Men då man under studiet af
Polhems skrifter får ett
utprägladt intryck af en sund
natur och ett ädelt sinnelag,
vill man gärna tro, att han stod
i det bästa förhållande till sin närmaste omgifning.
Det sätt, på hvilket han nedskrifver fingerade
samtal mellan olika familjemedlemmar, ger också
all anledning förmoda, att hemmet för honom var
en verklig fristad.

Polhem hade redan år 1691, då den lyckade
bergverksmaskinen skaffat honom en regelbunden
inkomst, grundat ett hem. Han gifte sig
nämligen detta år med Maria Hoffman, hvars
bekantskap han lär ha gjort redan på Vansta. Hon var
dotter till en från Bremen inflyttad arkitekt och
var vid sitt giftermål 20 år, således 10 år yngre
än mannen.

Hvar Polhem under olika tider haft sitt hem
är svårt att säga, då hans skiftande uppdrag förde
honom till olika platser. Under arbetet vid Falu
grufva har han antagligen ömsevis bott i Falun
och vid Stjernsund. Men att hans käraste 
hemvist var vid hans egen skapelse får nog anses
säkert. Vid Stjernsund kan man i alla händelser
anse, att han under hufvuddelen af sin
mannaålder haft sitt hem.

I sitt äktenskap hade Polhem icke mindre än
nio barn, af hvilka tre dogo i späd ålder. Den
äldste sonen Christopher trädde redan tidigt i
faderns fotspår och väckte som bergsstipendiat
stora förhoppningar. Till faderns bittra sorg afled
han dock redan 1708 vid 16 års ålder under en
studieresa i Tyskland. Den yngre sonen Gabriel
fostrades också till mekaniker och öfvertog
sedermera en del af faderns arbeten. Då han dog
ogift år 1772, utslocknade med honom Polhems
ätt på mansidan.

Polhems fyra döttrar blefvo alla gifta med
män i framskjutna lefnadsställningar. Den äldsta
Maria var gift med krigsrådet friherre Martin
Ludvig Manderström. Den andra dottern
Emerentia lär, enligt hvad traditionen vill berätta, ha
försmått en friare, som senare blef en
världsberömd man, nämligen Emanuel Svedenborg, hvilken
såsom Polhems lärjunge vistades på Stjernsund.
Senare blef hon gift med hofrättsrådet Reinhold
Rückersköld, som var uppfostrad i närheten af
Stjernsund, där hans far hade egendomar. Den
tredje dottern Hedvig gifte sig med kammarherren
Carl Gripenstierna och dottern Elisabet med
kammarrådet Nils Sandelhjelm.

Polhems äktenskap afbröts år 1735, då hustrun
under en resa från Stjernsund till Stockholm
förkylde sig och kort därefter afled. Efter den dagen
säges det, ville Polhem ej gärna återse sin vackra
egendom, utan flyttade till Kersö på Ekerön i
Mälaren, där dottern Hedvig var bosatt. Tidvis
tyckes han också ha bott hos dottern Maria i
Stockholm. Polhem inköpte år 1746 det s. k.
Aspelinska huset vid Hornsgatan på Söder och
bodde antagligen där vid sin död.

Till sina fränder på Gotland tyckes Polhem
också ha stått i det bästa förhällande, oaktadt
man icke känner något om, att han aflagt besök
på sin fosterö. När han 1692 utförde sitt första
bergverksbygge vid Hellestad, lät han styffadern
komma öfver från Gotland och omhändertaga
arbetets ledning, då han sade sig för honom »hysa
stort förtroende». En Georg Polhammar, som
antagligen var hans halfbror,<footnote><small>Georg Polhammar har i skrifvelse till bergskollegium
1698 kallat sig broder till »direktör Polhammar». Han kan
icke vara Polhems helbror, då alla autentiska källor blott
omtala tre fullvuxna bröder Christopher, Jonas och Johan.
Antagligen är han identisk med en Jöran Polhammar, som
gifte sig 1698. Förnamnet tyder på att han var son till
Jöran Silker, som med Christina Skening hade 6 söner.</small></footnote> var honom 1698 behjälplig
vid laboratoriet i Stockholm. Senare tog han till
sig vid Stjernsund brorsönerna Anders och Lars,
söner till Johan Polhammar, som efter modern
öfvertagit Mellings gård. Traditionen har också
vetat berätta, att han till sina släktingar vid
Mellings sändt en del verktyg och husgerådssaker,
som ända in i våra dagar stannat vid gården.
Det antydda ger vittnesbörd om att han, trots sina
mångahanda göromål, likväl hade tankar också
för sina fränder i de aflägsna bygderna.

Att Polhem icke alltigenom var en fridens och
välviljans man, är dock helt naturligt. För en
idébärare och en kraftnatur som han var, och för
en som från barndomen fått kämpa för ett
okufligt lifsintresse, måste en väsentlig del af lifvet
vara kamp. Att striden för det egna jaget ej heller
af honom fördes utan personlig hätskhet, därom
bära hans skrifter ett nogsamt vittnesbörd. Själf
erkänner han sig ha varit häftig, och hans tankar
präglas ofta af en sarkastisk bitterhet, i hvilken
man också tycker sig skönja något af den
själflärdes öfvertro på sin egen visdom. Ännu då
han är en grånad man, ser man, huru han harmas
öfver att hans planer ej få erkännande, och huru
han ställer stora fordringar på de ideal, för hvilka
han kämpar. Om han också redan i sin lifstid
öfvervann afunden — såsom hans förste
minnestecknare säger för att beteckna hans stadgade rykte
— så får man nog icke alltför tidigt tillskrifva
honom själf det resignerade lugnet; det skulle
vara att underkänna styrkan hos hans idealitet.

Säkert är emellertid, att Polhems lefnadsafton
kunde erbjuda en harmonisk bild. Mycket af det,
för hvilket han kämpat, hade ju vunnit erkännande,
fäderneslandet hade visat sig värdera hans tjänster,
och han själf stod som den vördade åldringen, till
hvars lefnadsvisdom samtiden med förtroende
blickade upp.

Christopher Polhem afled i Stockholm den
30 augusti 1751.<footnote><small>Äfven om hans dödsdag hafva meningarna varit delade,
då äldre biografier uppgifvit den 31 augusti. Senare
forskningar hafva dock visat, att den 30 augusti är riktigare.</small></footnote> Han begrafdes i Maria kyrka,
<img><b>Christopher Polhem.</b><br><small>Oljemålning. Gefle stadsbibliotek.</small></img>

där familjegrafven efter nio år förstördes under
en eldsvåda, som lade hela kyrkan i aska. Senare
har ett epitafium af trä uppsats öfver honom i
kyrkan.

*

Det rykte, som Polhem redan under sin lifstid
förvärfvade, har han oförvanskadt behållit efter sin
död. Till den bildade allmänheten har det
hufvudsakligen förmedlats genom det minnestal, som redan
år 1753 hölls inför vetenskapsakademien af
professor Samuel Klingenstjerna, en af sin tids
förnämsta auktoriteter just inom de områden, som
Polhems verksamhet berört. Detta varmhjärtade
och af sakkunskap präglade anförande har länge
utgjort förnämsta källan för alla de biografier öfver
Polhem, som sökt i medvetandet inpränta, att han
var en heder för den svenska nationen.

Men Polhems rykte har också lefvat i bredare
lager, fullkomligt oberoende af tryckta
lefnadsbeskrifningar. På spridda ställen i vårt land har
han lämnat minnesmärken efter sig, och ofta har
det kring dem legat en nimbus, som måste i
någon mån vara förmedlad af traditionen, en
återverkan af ett uppseende, som hans arbeten redan
vid utförandet väckt. Så utåtriktad och
mångsidig som hans verksamhet var, måste den ha
gjort ett starkt intryck just på de delar af folket,
som hade praktiska sysselsättningar.

Ännu i dag lefver Polhems minne i de trakter, där
han hade sin hufvudsakliga verksamhet. Om också
vid Stjernsund de yttre minnesmärkena efter honom
äro fåtaliga, så är ännu hans rykte på folkets
läppar: där utsmyckas ännu sägnerna om hans
underliga påhitt och fortplantas från generation
till generation vördnaden för hans minne. Så är
äfven förhållandet på andra platser, där han verkat.
Om en folklig värdesättning af hans person synes
också det omstående porträttet bära vittne.<footnote><small>Porträttet har från en antikvitetsaffär kommit till
Gefle stadsbibliotek. Det är måladt i olja, omkring 80 cm.
högt. I öfre högra hörnet »Polhæmus», i nedre högra hörnet
sign. W. H.</small></footnote> I all
sin brist på konstnärlighet är det likväl ett tecken
på, att hans bild ansågs värd att bevara.

Hvad vår generation vet om Christopher
Polhem är knappast mera än det hans samtid
utkristalliserade såsom hans förnämsta lifsverk. De
tjänster han gjorde fosterlandet med sina
uppfinningar — således de påtagliga yttre resultaten
af hans arbete — var det som samtiden värderade,
jämte det att den tjusades inför det
uppseendeväckande nya, som lockade fantasien. Det är
dessa synpunkter, som sedermera varit de
allenahärskande, då det gällt att beskrifva hans verk.
Ännu har ingen i vårt land sökt att med den
modärna forskningens hjälpmedel bedöma honom
efter bredare linjer eller att uppfatta hans verk i
ett vidsträcktare sammanhang. För dem, som
vilja se en person som en historisk företeelse,
oberoende af samtidens etikett, för dem är
Christopher Polhem ännu ett oskrifvet blad.

Om man med användande af tillgängligt
källmaterial söker stifta bekantskap med Polhems
person och verk, så märker man snart, att man
har att göra med ett föremål, som kan aflocka
intresse från långt flera synpunkter än dem
samtiden visste värdesätta. Man får nästan intrycket
af, att han växer till en gigantisk företeelse, som
famnat en vidd af intressen och riktat utvecklingen
med nya insatser inom en mängd områden. Om
man också inför detta intryck känner det svårt
att fullfölja forskningen, då speciell sakkunskap
inom de olika områdena fordras för ett exakt
afvägande af proportionerna, så stårkes man dock
i vördnaden inför en sällsynt personlighet.

Polhem var — så tycker man sig finna — en
typ för sin tid och likväl en från sin omgifning
isolerad gestalt. Han var en man med det karolinska
tidehvarfvets impulsiva kraft, svensk i sin
tankegång och i sitt för Sverige brinnande intresse,
lefvande i samma föreställningsvärld som tidens
mångfrestande kraftnaturer och famnande samma
intressesfär som de. Men han var fastare än de
flesta fotad i verkligheten, med en skarpare blick
för realiteterna och de föreliggande behofven och
en större förmåga af praktisk koncentration. Bland
dem, som haft samma stora och vidtfamnande
intressen som han, är det få, som förmått slutföra
så många verk och gifva arbetsresultat af bestående
värde.

Samtiden lärde sig småningom inse, att hans
uppfinningar voro till nytta, men vidden och den
oerhörda kraft, som måste vara förutsättningen
för en koncentration trots splittringen, det hann
den aldrig fullt uppskatta, liksom den ej heller
förstod det bärande i hans reformatoriska idéer
eller värderade de nya impulserna från hans
tankelif. Måhända fanns det något kärft hos hans väsen,
som gjorde att hans bild hade svårt att få säkert
fäste i det allmänna medvetandet. Hans
personlighet var — för att taga några jämförande exempel
— ej så fascinerande som Linnés, och det verk,
som samtiden såg, var ej så underbart lysande
som den blomstring, vid hvilken Alströmer kom
att fästa sitt namn. Han blef aldrig, såsom den
sistnämnde, medelpunkten i en tidsströmning, som
ledde honom lika mycket som han ledde den.
Äfven då tidens rörelser ville föra honom med
sig, hade Polhem krafter att själfständigt pröfva
deras halt och att, om så kräfdes, ställa sig
utanför, blickande fram öfver tiden med en klarsynthet,
som först eftervärlden blifvit i tillfälle att beundra.
Polhem var den ensamme mannen, som i mycket
stod utom tiden, samtidigt med att han var ett
barn af sin tid.

Måhända sammanhängde hans isolerade
ställning med att det praktiskt rifvande draget hos
honom — det som yttrade sig i hans sträfvan för
en omläggning af arbetsformerna — innerst var
något för nationen främmande. Det är en
företeelse, som kanske ej tillräckligt beaktats, att de
flesta af de personer, som under vår ekonomiska
nydaningstid bragt fram nya idéer inom vårt
näringslif, varit af utländsk härstamning.
Otvifvelaktigt är, att det står i något samband med vårt
lands för handeln undanskymda läge, som gjort
att folket under generationer hållits utanför det i
stort pulserande näringslifvet, att det icke tränats
för ekonomiskt arbete och att affärsintressena ej
gått rasen i blodet. Det är samma företeelse,
som det än i dag klagas öfver, fast den inympning
och den fostran, som sedan 1600-talet skett, varit
väl ägnade att göra en förskjutning härutinnan.
Men på Polhems tid voro förhållandena
annorlunda. De försök, som gjorts, hade alstrat en
rörelse på ytan mera än på djupet.

Det är säkerligen dessa förhållanden — det
bristande intresset och de små möjligheterna i
vårt aflägsna land — som också ytterst förklara,
att Polhems arbeten ej blefvo af den fortlefvande
praktiska betydelse som de varit värda. De små
förhållandena verkade hämmande redan på själfva
intentionen och på områdesvalet, och de öfvade
sin verkan äfven sedermera, då det gällde att skaffa
användning för det som gjorts. Flera af Polhems
bergverksarbeten och vattenbyggnadsföretag stå
som isolerade företeelser, och hans öfriga
uppfinningar ha, såsom förut påpekats, hvarken af
samtiden eller eftervärlden till fullo utnyttjats, då
mellan dem och den modärna maskintekniken legat
tider af glömska och mörker. Hela företeelsen
var ett så djupt grepp i den allmänna
uppfattningen, att den förståelse, som Polhem själf och
flera behjärtade män lyckades frampressa,
praktiskt taget sammanstörtade redan några årtionden
efter hans död.

Det är detta man har att räkna med, om man
vill försöka en värdesättning af Polhems person
och lifsverk. Vi ha icke rätt att mäta betydelsen
af en mans arbete endast efter de yttre monument,
som oförändrade fortlefva genom tiderna, eller att
ställa oss tveksamma mot Polhems storhet såsom
uppfinnare, därför att hans namn icke kan
förknippas med ännu användbara hvardagsföremål.
Det historiska sammanhanget låter sig icke alltid
skönjas efter de enkla linjer, som
genomsnittsomdömet brukar kräfva. Främst af allt ha vi att
se en person mot bakgrunden af hans egen tid,
att därefter mäta förutsättningarna och svårigheterna
och att betrakta hans verk såsom led i
utvecklingsgången.

Då vi göra detta, måste vi finna, att det
Polhem uträttade var ett epokgörande nydanararbete,
att han med de tekniska hjälpmedel, som
förefunnos, nådde till den högsta grad af fullkomning,
och att hans tankevärld var buren af idéer, som
pekade långt framom hans egen tid. Om också
hans direkta inflytande på utvecklingsgången, på
grund af förhållandenas makt, icke blef så
omfattande som hans egen sträfvan, så var det dock
tillräckligt mångsidigt för att inom alla de områden,
som hans verksamhet berörde, sträcka sig fram
öfver tiderna.

Redan den påtagliga praktiska nytta, som hans
mångfaldiga arbeten beredde, var ett verk, som
icke endast kom samtiden till godo. Och långt
därutöfver har hans inflytande på ett för framtiden
bestående sätt gjort sig gällande i hans arbetes
danande och fostrande verkan. Liksom det är en
ovansklig förtjänst hos 1700-talets politiska ekonomi
— trots att dess företag icke ägde bestånd — att
den åt näringslifvet gaf ny värdering, socialt höjde
yrkesidkaren i samhället och fotade industrien på
nationellt kapital, så har också Polhem genom sin
verksamhet fört utvecklingen in på nya och fasta
linjer. Först och främst gäller detta inom det rent
tekniska området, där detaljerna i hans arbete,
icke minst genom arbetsresultatens mängd, gifvit
nya uppslag och impulser, af hvilka hans
efterföljare förstått använda sig. Samtidigt därmed har hans
allmänna nydaningssträfvan varit epokgörande och
för utvecklingen bestämmande. Han är den svenska
mekanikens fader icke blott därför att han är den
förste, som i vidsträcktare omfattning idkat
mekanisk uppfinnarverksamhet, utan också därför att
han brutit ny väg på det tekniska arbetsområdet.
Han har uppryckt intresset, vidgat kunskaperna och
fördjupat uppfattningen både vetenskapligt och
praktiskt. Han har fastslagit mekanikens samband
med de teoretiska kunskaperna å ena sidan och
det praktiskt ekonomiska lifvet å den andra.
Verkningarna af detta — liksom af det inflytande han
genom sin person och sitt exempel haft på folket,
hvars arbetslust och slumrande krafter han bidragit
att väcka — de skönjas icke genast af det yttre
sammanhanget. Men säkerligen skall det blifva
forskningen förunnadt att en gång klarlägga dem,
liksom nog också en vidgad uppfattning skall
få tillfälle att inom ännu flera områden beakta
sambandet mellan Polhems lifsverk och senare
tiders tankelif.

Men för att gifva erkännande åt Polhems
storhet är det icke nödvändigt att utstudera 
föreningslänkarna mellan hans verk och vår egen tids. Ser man
honom enbart som person, märker man, att han var
icke blott den i sin egen tid ensamstående, utan
den för långa tider enastående kraften inom
hithörande områden. Liksom Dædali namn behållit sin
berömmelse, fastån den moderna tekniken icke har
något att lära af honom, så skall också Polhems
namn genom personlighetens inneboende styrka
lefva genom tiderna. Och liksom de fleste store
män vid närmare betraktande lösgöras från den
ensidiga stämpel, som det allmänna omdömet så
lätt åsätter dem, så skall också Polhem, under
forskningens fördjupande, uppmärksammas ej blott som
den mekaniske uppfinnaren, utan äfven såsom
konstnären, vetenskapsmannen och tänkaren,
affärsidkaren, ekonomen och uppfostraren. Han skall
alltid betraktas som ett af vårt lands största snillen
— icke ett universalgeni i detta ords förklenande
bemärkelse, utan en man, som fullföljde hvad han
började och som verkligen skapade storverk. Och
han skall stå för oss som en kämpagestalt från
ett af vår historias märkligaste tidehvarf, men
tillika som en personlighet, som i mycket står utom
tidens och nationalitetens trånga begränsning.

Den konung, hvars beundran han väckte, hade
sett människor af skilda nationer och skilda
förhållanden, då han genom sin tjänare kunde om
Polhem yttra: »En sådan man födes intet i sekler.»
</chapter>
<chapter name="Otryckta Källor.">
<h2><small>OTRYCKTA KÄLLOR.</small></h2>

Samling af Polhems bref och egna anteckningar (Kungl.
Biblioteket).

Handlingar rörande drottning Christinas underhållsländer;
Bergskollegii arkiv; Biographica, m. fl. samlingar (Riksarkivet).

P. A. Säves samlingar (Uppsala univ. bibl.).

Stjernsunds bruks arkiv (tillh. Klosters aktiebolag).

Handlingar från Mellings gård (tillh. kapten A. Snöbohm,
Visby).

Handlingar från släkten Polhammar (tillh. fröknarna
Polheimer, Falun).
</chapter>

<h2>INNEHÅLL.</h2>

<table o>
<td>Härstamning. Ungdomsöden <td r>7

<td>Uppsalastudier. Resor <td r>19

<td>Arbeten vid bergverken <td r>34

<td>Uppfinnarverksamhet. Stjernsund <td r>42

<td>Vattenbyggnader. Åtskilliga anläggningar <td r>65

<td>Författarskap. Undervisning <td r>77

<td>Familjeförhållanden. Eftermäle <td r>93
</table>



<img></img>



